---
layout: post
title:  "தாவணிக் கவிதைகள்"
date:   2025-06-22 16:57:54 +0530
author: Hemamalini Sundaram
categories: articles
---

#  தாவணிக் கவிதைகள் ! 

இந்த அழகான தலைப்பைக் கொடுத்த என் ' தாவணி மேட் ' அவங்களுக்கு என் நன்றிகளை முதல்ல
சொல்லிடறேன். ( அதாங்க.....க்ளாஸ்மேட், காலேஜ் மேட் மாதிரி .....என்னை மாதிரியே
தாவணி பிடிச்சவங்க தாவணி மேட் ! ).

**எப்படி கதை, கட்டுரைன்னு நிறைய வடிவங்கள் இருந்தாலும், கவிதைக்குன்னு ஒரு தனி அழகு
இருக்கில்லைங்களா.....அது மாதிரி தான் தாவணிக்கு ஒரு தனி அழகு கண்டிப்பா இருக்கு
!**

சில பேர் உடல் வாகுக்கு ஜீன்ஸ் மாதிரி வெஸ்டர்ன் உடைகள் சரிவராது; சில பேருக்கு புடவை
எடுப்பா இருக்காது ; அப்படி எந்த பிரச்சனையும் இல்லாம, கட்டினவங்க எல்லாரையுமே அழகா
காட்டுறது நம்ம தாவணி தான்ங்க !!

**தாவணி கட்டுற இளம்பெண்களை பார்த்தீங்கன்னா, அவங்க உலக அழகி ஆகலைன்னாக் கூட உள்ளூர்
அழகிகளாவாவது ஆயிடுவாங்க !!**

ரொம்ப பெரியவங்களாவும் இல்லாம, அதே நேரம் சின்னப்பிள்ளைங்கற நிலையும் இல்லாம இருக்கற
அந்த பதின்பருவத்துக் பூக்களுக்கு தாவணி சரியான ஆடையா அழகு சேர்க்கும் ! நம்ம
வீடுகள்லேயே அந்த வயசுப் பெண்பிள்ளைகளுக்கு என்ன தான் நம்ம ஆசைக்கு ஜீன்ஸ், பெர்முடாஸ்
எல்லாம் போட்டுப் பார்த்தாலும், ஒரு விசேஷ நாட்கள்னா -- **அவங்களை பாவாடை, தாவணியில
பார்க்கும் போது அவ்வுளவு பாந்தமா, கண்ணுக்கு குளிர்ச்சியா தனி அழகா, தெய்வீகமா
இருக்கும் !!**

நான் படிச்ச ஸ்கூல்ல ஒன்பது முதல் பனிரெண்டு வகுப்பு வரை பாவாடை -- தாவணி தான் பள்ளிச்
சீருடை ! அதனால ஒன்பதாம் வகுப்புலேர்ந்து எங்களுக்கு நாலு வருஷம் தாவணி தான் ! முதல்
நாள் தாவணி கட்டும் போது மட்டும் ஒரு மாதிரியா இருந்தது; முதல் நாள் கிளாஸ்லே
எல்லாரும் ஒருத்தரை ஒருத்தர் பார்த்து சிரிச்சுக்கிட்டோம். அப்புறம் பழகப் பழக சரியாப்
போச்சு !

அதுலயும், இரண்டு பஸ் மாறி வர்ற என் ஃப்ரெண்ட்ஸ் எல்லாரும் அரை இன்ச் கூட இடுப்பு
தெரியாம, மேலே ஒரு 'பின்' , பிளவுஸ் கூட சேர்த்து ஒரு 'பின்' அப்படின்னு போட்டு,
நேர்த்தியாவே தாவணியைக் கட்டிட்டு வருவாங்க . கொஞ்சம் இடுப்பு தெரிஞ்சாலும், எங்க ஸ்கூல்
' P. T ' மிஸ் பின்னி எடுத்துருவாங்க...இல்ல .! ( **இத்தனைக்கும் அது பெண்கள் பள்ளி
தான் ! )**

இன்னும் சில பேர் எக்ஸாம் டைம்-ல எல்லாம் தாவணிக்கு 'மடிப்பு' வைக்க நேரம் இருக்காதுன்னு
அதை அப்படியே 'பின்' போட்டு வைச்சிட்டு, மறுநாள் எடுத்து மாட்டிட்டு வந்துருவாங்க !

எனக்கு தாவணி பிடிக்கும் ; புடவை மாதிரி கொசுவம் வைச்சுட்டு அதை அடிக்கடி அட்ஜஸ்ட்
பண்ணிக்கிட்டிருக்க வேணாம் . பாரம்பரியமாவும், அதே சமயம் புடவை மாதிரி கட்டறவங்களுக்கு
ரொம்ப கஷ்டம் கொடுக்காம உடுத்த ஈஸியா இருக்கறதும் அதன் ' ஸ்பெஷாலிட்டி " !

**எப்படி மூலைக்கு மூலை பிட்சா, பர்கர் கடை திறந்தாலும், ஒரு விசேஷம்னா இட்லி, பொங்கல்
அப்படின்னு தான் நாம சாப்பிடறோமோ, அது மாதிரி எத்தனை விதமான உடைகள் வந்தாலும்,
தாவணியை தாண்டிப் போக முடியாது !**

**அதனால தான், நம்ம ஊரு தாவணி இப்போ ' லெஹங்கா ' அப்படின்னு கொஞ்சம் மாறி, மறுபடி
அடுத்த ரவுண்டு வந்துக்கிட்டிருக்கு !! எங்க....மாம்ஸ்ப்ரெஸ்ஸோ தாவணி மேட்ஸ் எல்லாரும்
தாவணிக்கு ஒரு " ஓ ' போடுங்க பார்க்கலாம் !!!**
