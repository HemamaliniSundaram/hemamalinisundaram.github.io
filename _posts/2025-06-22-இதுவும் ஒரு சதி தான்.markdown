---
layout: post
title:  "இதுவும் ஒரு சதி தான்"
date:   2025-06-22 16:57:53 +0530
author: Hemamalini Sundaram
categories: articles
---

#  இதுவும் ஒரு \'சதி\' தான் !! 

ராமசுப்பு சாஸ்திரிகளின் வீடு. சிவராமன் தம்பதி தங்கள் மருமகளின் சீமந்தத்துக்கு
பத்திரிகை வைத்து அழைத்தனர். சிவராமன் மனைவி உஷா, ராமசுப்புவின் மனைவி ஜானகியிடம்,

" மாமி ! நீங்க வித்தியாசமா நினைக்கலேன்னா, மறுமணை அடுக்க உங்க மாட்டுப்பெண் விசாலியை
அனுப்பிடுங்கோ ! அதென்னமோ தெரியலை....எங்க பக்கத்துல எல்லாம் கல்யாணமான அடுத்த மாசமே
உண்டாயிடறா ...! " என்று அலுத்துக் கொள்வது போல பெருமைப்பட்டுக் கொண்டாள்.

ஜானகிக்கும் ராமசுப்புவுக்கும் என்ன சொல்வதென்றே தெரியவில்லை ; 'சரி' என தலையசைத்தனர்.
சிவராமன் -- உஷா கிளம்பியதும், உள்ளிருந்து எல்லாவற்றையும் கேட்டுக் கொண்டே வந்த
விசாலியின் முகத்தைப் பார்த்ததும், ராமசுப்பு மனம் உடைந்து போனார்.

என்ன தான் செய்வது ? விசாலி -- மகேஷூக்கு கல்யாணமாகி ஐந்து வருடங்கள் ஓடிவிட்டன.
கடவுள் இன்னும் கண்ணைத் திறக்கவில்லை....இருவரிடமும் எந்தக் குறையுமில்லை என்று எல்லா
மருத்துவர்களும் சொல்லிவிட்டனர்.

ஆனால், ஒரு புரோகிதராக பல வீடுகளுக்கும் சென்று சீமந்தம் நடத்தி வைக்கும்
ராமசுப்புவுக்கு தன் வீட்டில் அந்த வைபவம் எப்போது வரும் என்பது கேள்விக்குறியாகவே
இருந்தது. இதில், போதாக்குறைக்கு வருபவர்கள் எல்லாம் 'மறுமணை ' அடுக்க விசாலியையே
சொல்லி விட்டுப் போவது அவர் மனசை என்னவோ செய்தது. அதென்ன 'மறுமணை' என்று
யோசிக்கிறீர்களா ?

அவர்கள் சமூகத்தில் தாய்மை அடைந்த பெண்ணுக்கு வளைகாப்பு செய்யும் போது, கூடவே
குழந்தைப்பேறு இல்லாத ஒரு பெண்னையும் உடன் அமர வைப்பர். இருவருக்கும் ஓரே போல், சந்தனம்,
குங்குமம் கொடுத்து வளை அடுக்குவதும் நடைபெறும். இதற்கு 'மறுமணை' என்று பெயர்.

திருமணமான புதிதில்,, இது போன்ற நிகழ்ச்சிகளில் கலந்து கொள்ள விசாலி வித்தியாசமாய்
நினைக்கவில்லை. ஆனால், மணமாகி இரண்டு வருடங்கள் கழித்தும் குழந்தை இல்லை என்றான பின்,
அவளால் இது போன்ற நிகழ்ச்சிகளில் கலந்து கொள்ள முடியவில்லை....**அங்கே வருபவர்கள்,
"இந்த ராசியாலாவது உனக்கும் ஒரு குழந்தை பிறக்கட்டும் ! " என்று பேசும் போது, தன்னை
உயிருடன் கொளுத்துவது போல விசாலிக்கு உடம்பு எரியும்; மனசு அப்படியே தணலில் விழுந்த
பூவைப் போல் கருகிப் போகும்.** விழா முடிந்து வீட்டுக்கு வந்து படுக்கையில் விழுந்தால்,
அவள் அழுது முடித்து மாலை எழுந்து வரும் போது, கண்கள் வீங்கி, முகம் சிவந்து பார்க்கவே
அவ்வுளவு பரிதாபமாக இருக்கும்.

ராமசுப்புவுக்கு மருமகளின் நிலை புரிந்தாலும், அவரால் யாரையும் பகைத்துக் கொள்ள
முடியவில்லை; வழக்கமாக வருபவர்கள் வேறு புரோகிதரை நாடிப் போனால், அவர் வருமானம்
அல்லவா பாதிக்கும் ? இதனாலேயே விசாலியும் மறுபேச்சு சொல்லாமல், உடன் வந்தாள்.

\*\*\*\*\*\*\*\*\*\*\*\*\*\*\*\*\*\*\*\*\*\*\*\*

ஆயிற்று. நாளை விசாலியை 'மறுமணை' அடுக்க அழைத்துப் போகவேண்டும். ஏதோ யோசனையில்
இருந்தவரை,

"டேய் ராமா ! என்ன அப்படி யோசனை ? நான் வந்ததைக் கூட கவனிக்காத அளவு....' என்ற குரல்
எழுப்பியது.

'ஓ அக்காவா ? வா, வா !! என்ன திடீர்னு ? ஒரு தகவல் கூட இல்லை......ஜானகி, இங்க வா
! யாரு வந்திருக்கானு பாரு....! " என உற்சாகமானார்.

வந்தது அவரின் ஒரே அக்கா லக்ஷ்மி தான். ராமசுப்புவுக்கு அக்கா மீது அன்பும், தனி
மரியாதையும் உண்டு. அவர் அக்கா லக்ஷ்மி சிறுவயதிலேயே திருமணமாகி , முப்பது
வயதுக்குள் கணவனை இழந்தவர். அதன் பிறகு பாதியில் நின்று போன படிப்பை முடித்து,
வேலைக்கு சென்று தன் குழந்தைகளை கரை சேர்த்தவர். தலைமை ஆசிரியையாக பணி முடித்து
ஓய்வு கண்டவர். எந்த விஷயமானாலும் சரியாக யோசித்து, தெளிவான முடிவெடுக்கும் திறமை
கொண்டவர். அந்த முடிவை யார் மனசும் நோகாத வண்னம் , பக்குவமாக சொல்லும் திறமை பெற்றவர்.
தன்னால் தீர்வு காண முடியாத பிரச்சினைகளை அவரிடம் தான் ராமசுப்பு பேசுவது வழக்கம்.

அவர் முகத்தைப் பார்த்தே ஏதோ பிரச்சனை தம்பியை வாட்டுகிறது என்பதை லக்ஷ்மி தெரிந்து
கொண்டார். என்ன விஷயம் என்று கேட்கவும், ராமசுப்பு விசாலியின் வேதனையை விளக்கினார்.
எல்லாவற்றையும் கேட்டு முடித்து விட்டு, லக்ஷ்மி சிரித்தார்.

"அடேய் ராமா ! இதெல்லாம் ஒண்ணுமே இல்லாத விஷயம். இதுல யோசிக்க என்ன இருக்கு ? இனிமே
விசாலியை இதுக்கெல்லாம் கூட்டிண்டு போகாதே !. அவ தங்கமான பொண்ணு. உன்னையும்,
ஜானகியையும் தன் அப்பா, அம்மா மாதிரி பிரியமா பார்த்துக்கறா. அதே மாதிரி நீங்களும்
அவளைப் பார்த்துக்க வேண்டாமோ ? அது தானே நியாயம் ! "

"அது எனக்கும் புரியறது அக்கா ! ஆனா, வர்றவா கிட்ட நான் என்ன பதில் சொல்றது ?
காலகாலமா நடக்கிற வழக்கத்தை எப்படி நான் மாத்தறது ? அதான் புரியவே மாட்டேங்கிறது
அக்கா ! "

**"காலகாலமா நடக்கிற வழக்கம் நல்லதுன்னா அதை வைச்சுக்கிறது தப்பில்ல. ஆனா, அது
சரியில்லன்னா .....அதை மாத்தி தானே ஆகணும் ? நீயே யோசிச்சுப் பாரு.....'சதி'
அப்படிங்கற வழக்கம் தப்புன்னு ஒரு ராஜா ராம் மோகன்ராய்க்கு தோணிததால தான் அதை
நிறுத்தினாரர் !.....பெண்கள் வீட்டுலேயே முடங்கி இருக்கக் கூடாதுன்னு பாரதியாருக்கு
தோணிததால தான் எத்தனையோ பெண்கள் படிக்க முடிஞ்சது !.....**ஏன், நானே படிச்சு,
வேலைக்கு போய், என் குடும்பம் தலை நிமிர்ந்திருக்கே ! இது எல்லாம் பழைய சம்பிரதாயத்தை
அப்படியே கடைப்பிடிச்சிருந்தா நடந்திருக்குமா, சொல்லு ? "

**"ராமா ! எல்லா மாற்றங்களும் ஏதோ ஒரு புள்ளியில ஒருத்தரால தான் ஆரம்பிக்கிறது. இந்த
மாற்றம் உன்னால ஆரம்பிக்கட்டுமே !** இதனால விசாலிக்கு கிடைக்கப் போற மன நிம்மதியை
நினைச்சுப் பாரு ! என்ன பண்னனும்கிறது உனக்கே தெரியும் !"

ராமசுப்புவின் மனம் தெளிந்தது.

"சரிதான்க்கா ! உன் கூட பேசினப்புறமா தான் எனக்கு ஒரு தெளிவு வந்திருக்கு. ஏற்கனவே
குழந்தை இல்லியேன்னு ஏக்கத்துலயும், வேதனையிலும் இருக்கிற பெண்களை இன்னமும் சபையில்
கொண்டு வந்து எல்லார் முன்னாடியும் உட்கார வைச்சு, அவா குறையை சுட்டிக் காட்டறது மகா
பாவம். நான் இனிமே எல்லார் கிட்டவும் சொல்லிடப் போறேன் ; "இனிமேலே மறுமணை பண்ணறதுக்கு
இன்னொரு பெண்ணை உட்கார வைக்க வேண்டாம்; ஒரு அம்பாள் படத்தை வைச்சு, அதன் முன்னாடி வளையல்
வைச்சு, மறுமணை பண்ணிக்கலாம் அப்படின்னு ' எல்லா சாஸ்திரிகள் கிட்டவும் சொல்லப்போறேன் !"

"அதான் சரி ராமா ! 'கண்மூடிப் வழக்கமெல்லாம் மண்மூடிப் போக" அப்படின்னு வள்ளலாரே சொல்லி
இருக்காரே ! விசாலி மாதிரி எத்தனையோ பெண்களோட மனசை குளிர வைச்ச புண்ணியம் உனக்கு
கட்டாயம் கிடைக்கும் ! "

அங்கே வந்த விசாலியை, அத்தை லக்ஷ்மி அன்போடு அணைத்துக் கொண்டார்.
