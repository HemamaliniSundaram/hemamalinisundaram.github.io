---
layout: post
title:  "அன்பின் வழியது  பாகம் 5"
date:   2025-06-22 16:57:53 +0530
author: Hemamalini Sundaram
categories: articles
---

#  அன்பின் வழியது - பாகம் 5 ! 

[[பாகம்
4]{.underline}](https://www.momspresso.com/parenting/aa71bb9e323d44a5b589be0617593389/article/annnpinnn-vllliytu-paakm-4-dgsdmkxcuns3?utm_source=SPA_Generic_Share&utm_medium=Share_Android)**இன்று
வரை சகுந்தலா தான் தங்கியுள்ள முதியோர் இல்லத்தின் வாசலைத் தாண்டி வெளியில்
சென்றதில்லை......இதுவே அவருக்கு நிரந்தர வசிப்பிடமாகி விட்டது.**

முதலில் அடிக்கடி வந்து பார்த்த ஆனந்தி, படிப்படியாக குறைத்து, இப்போது வருடம் ஒரு
முறை வந்து போகிறாள். **சகுந்தலா நல்லபடியாய் நடமாடும் நிலைக்கு வந்து விட்ட போதும்,
அவரை மீண்டும் தன் வீட்டுக்கு அழைத்துச் செல்ல அவளுக்கு விருப்பமில்லை ! மீண்டும் ஏதாவது
ஆகி விட்டால் ?......வயதானவருக்கு பொறுப்பெடுத்துக் கொள்ள பயம்......!**

மகன் கணேஷ் ஆறேழு வருடங்கள் முன் வந்து போனவன் தான்....! எப்போதாவது ஃபோனில் பேசுவான்;
இங்கு சேர்ந்த புதிதில் மாதத் தொகையை அவனே கட்டி வந்தான்; பின் அதிலும் சிக்கல்
ஆரம்பித்தது; பணம் வருவது தாமதமானது.

ஒரு முறை பத்து தேதியாகியும் அவனிடமிருந்து பணம் வராத போது, இல்லத்தின் நிர்வாகி
அவளைப் பார்க்க வந்தார்.

" சகுந்தலாம்மா.....கணேஷ் சார் உங்க கிட்ட ஏதாவது பேசினாரா....?'

கணேஷ் பேசி பல காலம் ஆகிவிட்டது. **இருந்தாலும், எந்தத் தாய் தான் பெற்ற பிள்ளைகளை
விட்டுக் கொடுப்பாள்....?**

சகுந்தலாவும் விட்டுக்கொடுக்காமல், பேசினாள்.

' என்ன விஷயம் சார் ? எதைப் பத்தி....?"

" இல்லே......இன்னும் இந்த மாசம் அவர் கிட்டேர்ந்து பணம் வரலே.....அதான்....நானும் வேலை
பார்க்கிறவங்களுக்கு சம்பளம் கொடுக்கணும்.....அதான் உங்க கிட்டே ஏதாவது
சொல்லியிருக்காரானு....."

தயங்கித் தயங்கி தான் கேட்டார்; அவருக்குத் தெரியும் சகுந்தலா நல்ல வசதி உள்ளவர் தான்
என்று !

சகுந்தலா சட்டென சமாளித்துக் கொண்டாள்.

" அடாடா.....! ரொம்ப ஸாரி சார்.....நான் தான் மறந்துட்டேன்....கணேஷ்
சொல்லியிருந்தான்....நான் தான் மறந்துட்டேன்....வயசாயிடுச்சு இல்லியா ? தப்பா
எடுத்துக்காதீங்க .....இனிமே ஐந்தாம் தேதியே 'செக்' போட்டு கொடுத்திடறேன் ..."

என்று கையோடு ' செக்' போட்டுக் கொடுத்தாள்.

அதிலிருந்து தான் அங்கே தங்கும் செலவும் சகுந்தலாவையே சேர்ந்து கொண்டது. கணேஷோ,
ஆனந்தியோ -- இருவருமே அவருக்கு ஏதாவது பணத்தேவை இருக்கிறதா என தப்பித் தவறிப்
பேசும்போது கூட கேட்பதில்லை....**சகுந்தலாவின் கணவர் அவளுக்காக பணம் வைத்துவிட்டுச்
சென்றாரோ, அவரால் யார் கையையும் எதிர்பார்க்காமல் தன்மானத்தோடு வாழ முடிந்தது.**

**பிள்ளைகள் குழந்தைகளாய் இருந்த போது, தான் அவர்களிடம் சின்னச் சின்னப் பொய்கள் சொல்லி
சமாளித்தது போல, அவர்களும் தன்னிடம் பொய் சொல்லி இங்கேயே தங்க வைத்தது சகுந்தலாவுக்குப்
புரிந்துவிட்டது. மீண்டும் தன்னை ஆனந்தியோ, கணேஷோ -- உடன் அழைத்துச் செல்லப் போவதில்லை
என்ற கசப்பான உண்மையும் தெரிந்துவிட்டது.**

**என்ன தான் ஞானம், வைராக்கியம் வந்தாலும், பெற்ற வயிறு ஆயிற்றே ? பிள்ளைப் பாசம்
விடவில்லை .....மனதின் அடியாழத்தில், ' அவர்கள் எங்கு இருந்தாலும் நல்லா இருக்கட்டும் !
' என்றே வேண்டுதல் இருக்கும் !**

**இந்தப் பெண் மல்லியை மட்டும் ஒரு முறை பார்த்துவிட்டால் போதும்....பிறகு வேறெதுவும்
வேண்டாம்..... கடவுள் எப்போது கண் திறப்பாரோ....??**

லேசாகத் திறந்திருந்த அவர் அறைக்கதவு வழியே ஓடி வந்த ஒரு குட்டிப்பெண் அவர் சிந்தனையைக்
கலைத்தாள்.

" பாட்டி.....நான் இங்க ஒளிஞ்சிருக்கேன்னு மம்மி கிட்ட சொல்லாதீங்க...\...உஷ்....."

என்று வாயில் விரல் வைத்து சைகை செய்து, சகுந்தலாவின் கட்டில் அருகில் சென்று ஒளிந்து
கொண்டாள்.

இது வழக்கம் தான்' சிகிச்சை பெற அங்கு வந்து, தங்குவோரைக் காண அவர்கள் உறவினர் வந்து
போவதுண்டு. இந்தக் குழந்தையும் அதுபோல வந்திருக்கலாம்.

சகுந்தலா மெதுவாக எழுந்து சென்று, கட்டிலில் அமர்ந்து கொண்டாள்.

" கண்ணு, உன் பேர் என்னம்மா....?'

" ஜென்னி......ஜென்னி ப்ரியா,,,,"

" ஜென்னி....ஓ....கிறிஸ்டியன் போலிருக்கு...." என்று தனக்குள் நினைத்துக் கொண்டாள்.

" ம்ம்ம்.....மம்மி, டாடி வந்திருக்காங்க....நான் யூ.கே.ஜி ' பி' படிக்கிறேன். எங்க
தாத்தாவுக்கு கை உடைஞ்சு போச்சு......பாவம்.....டாக்டர் அங்கிள் ஊசி
போடறாங்க......நான் அதான் இங்க வந்துட்டேன்.......எனக்கு ஊசி கிடையாது தானே,
பாட்டி...? "

ஜென்னி மளமளவென எல்லா விவரங்களையும் ஒப்பிக்க, சகுந்தலாவுக்கு குழந்தையின் அண்மை
சந்தோஷமாய் இருந்தது.

**" நீ குட் கேர்ள் தானே ? ...உனக்கு ஊசி கிடையாது..இங்க வந்து என் கூட பயப்படாம
உட்காரு, அம்மா உன்னைக் காணாம தேடுவாங்க இல்லை....?'**

தான் வைத்திருந்த பிஸ்கெட்டுகளில் இரண்டை எடுத்து கொடுக்கவும், ஜென்னி அதை வாங்கிக்
கொண்டு, ' தேங்கஸ் பாட்டி " என சொல்லவும், சகுந்தலாவுக்கு ஒரே வியப்பு !!

" அட....எவ்ளோ அழகா பிள்ளையை வளர்த்திருக்காங்க...? " என்று அவள் பெற்றோரை மெச்சிக்
கொண்டார்.

**அதற்குள் அறை வாசலில், " ஜென்னி.....ஜெனிஃபர்...." என்ற குரல் கேட்டது. திரும்பிப்
பார்த்த சகுந்தலா உணர்ச்சி வசப்பட்டு, பேசவும் மறந்தவராய் பிரமித்துப் போனார்.....!**

**அவரால் தன் கண்களையே நம்ப முடியவில்லை......' இது ஒரு வேளை கனவாய்
இருக்குமோ....? கண்ணை மூடினால், காட்சி மாறிவிடுமோ ? ' என்று நினைத்தவராய், கண்
இமைக்கவும் மறந்து, ஆனந்தப் பரவசத்தில் கண்களில் நீர் வழிய, பார்த்த விழி பார்த்தபடி தன்
அருமை மகளை......மல்லிகாவை மனம் குளிரப் பார்த்துக் கொண்டே இருந்தார்.....!!**

( தொடரும்.....)\
\
[[பாகம்
6]{.underline}](https://tamil.momspresso.com/parenting/aa71bb9e323d44a5b589be0617593389/article/annnpinnn-vllliytu-paakm-6-s0y2apxl5glx?utm_source=PCA_Whatsapp_Share&utm_medium=Share_Android)

**Disclaimer:** The opinions expressed in this post are the personal
views of the author. They do not necessarily reflect the views of
Momspresso.com. Any omissions or errors are the author\'s and Momspresso
does not assume any liability or responsibility for them.
