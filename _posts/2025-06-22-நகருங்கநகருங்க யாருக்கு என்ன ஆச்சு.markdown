---
layout: post
title:  "நகருங்கநகருங்க யாருக்கு என்ன ஆச்சு"
date:   2025-06-22 16:57:54 +0530
author: Hemamalini Sundaram
categories: articles
---

#  \"நகருங்க\....நகருங்க !\...யாருக்கு என்ன ஆச்சு ? \" 

**நான் எழுதுகிறேன் -- கல்லூரிக் காலம் : \"மறக்க முடியாத கலாட்டா ! \"**

**இப்போ உள்ள சூழ்நிலையால கல்லூரியில் சேர்ந்தும் கூட, கணிணி முன்னேயே படிக்கும்
பிள்ளைகளைப் பார்த்தால் எனக்குப் பாவமா இருக்கு; ஏன்னா, கல்லூரிப் பருவம் அவ்....ளோ
சந்தோஷமானது;** நமக்கு இருக்கிற பிரச்சனை எவ்வுளோ பெரிசா இருந்தாலும், '
சரியாயிடும், விடுப்பா ....பார்த்துக்கலாம் ! " அப்படின்னு ஃப்ரெண்ட்ஸ் சொல்லும் போதே,
கண்டிப்பா அது சரியாயிடும்னு நமக்கே ஒரு நம்பிக்கை வந்துரும் ! என்ன சொல்றீங்க தோழிகளே
?!

நான் சென்னையில இருக்கிற ஒரு மகளிர் கல்லூரியில் தான் இளங்கலை படிச்சேன். அப்போ
ஃப்ரெண்ட்ஸ் கூட சேர்ந்து பக்கத்துல இருந்த 'ஹிக்கின்பாதம்ஸ்' போய் 'கிரீட்டிங் கார்ட்ஸ்'
பார்க்கறோம்னு மணிக்கணக்குல பொழுதைக் கழிச்சது, தோழிகளோட சினிமா பார்க்கப் போனது
அப்படின்னு நிறைய மனசுக்குப் பிடிச்ச பொழுதுகள் இருக்கு. இருந்தாலும், நான் இந்தப்
பதிவுல சொல்லப் போறது ஒரு மறக்க முடியாத கலாட்டா ! ஆனா, **அதுக்கு நானோ, என்
ஃப்ரெண்ட்ஸோ யாரும் காரணமில்லே... பதிவைப் படிங்க....உங்களுக்கே புரியும் !**

எங்க காலேஜ்-ல வருஷாவருஷம் ' கல்ச்சுரல்ஸ் ' நடக்கும். நான் செகண்ட் இயர் படிக்கும் போது,
நானும் என் தோழிகளும் டிராமா, நடனம், பாட்டு அப்படின்னு எல்லாத்துக்கும் ஒவ்வொருத்தர் பேர்
கொடுத்தோம். நான் அப்பவே எழுத ஆரம்பிச்சிட்டேன்....அதனால, டிராமாவுக்கு கதை, ஸ்கிரிப்ட்
-- இது என் பொறுப்பு !

90- ஸ்- ல அப்போ பரவலா இருந்தது 'ப்ரெய்ன் டிரெய்ன்' ( வெளிநாடுகளுக்கு நம்ம இளைஞர்கள்
போயி அங்கேயே தங்கிடறது ! ) -- இந்த 'தீம்' வைச்சு, நான் எழுதின டிராமா என்
ஃப்ரெண்ட்சுக்கும் பிடிச்சது. **மருத்துவம் படிச்சுட்டு வெளிநாட்டுக்குப் போகணும்னு
ஆசைப்படற மகன், அவங்க அம்மா கிராமத்துல மாடு முட்டி, சிகிச்சை கிடைக்காம இறந்து
போனதும்; அதனால அவன் மனம் மாறுவதாக அமைந்தது தான் இது.**

நாங்க பிராக்டிஸ் பண்ண ஆரம்பிச்சோம் ....**நான் தான் ' அம்மா ரோல் ' பண்ணினேன்; கொங்கு
தமிழ் பேசும் கிராமத்து அம்மா ..! சரிங்களா..? என் ஃப்ரெண்ட் அமுதா அந்த மகன் ரோல் ;**
இன்னும் சில ஃப்ரெண்ட்ஸ் மற்ற ரோல் -- அப்படின்னு தீர்மானமாயிடுச்சு. **முக்கியமான சீன்
அப்படின்னா, அம்மா ( நான் ) இறந்து கிடக்கும் போது, மகன் ( அமுதா ) அழுதுகிட்டே பேசற
வசனங்கள் தான் எங்க டிராமாவோட ஹைலைட்' !**

**எல்லா சீனும் ரிகர்சல் பண்ணின எங்களால கடைசி கிளைமாக்ஸ் சீன் மட்டும் எப்பவுமே பண்ண
முடியாது. ஏன்னா, ரொம்ப சீரியஸா நடிக்க வேண்டிய அந்த சீன்ல அந்த நேரம் பார்த்து,
யாராவது ஒருத்தர் சிரிச்சு,** அதை சொதப்பிடுவாங்க......சில சமயம் நான், சில சமயம்
அமுதா, இல்லேன்னா சும்மா கூட நின்னு வேடிக்கை பார்த்த ஃப்ரெண்ட்ஸ் அப்படின்னு யாரோ
ஒருத்தர் சிரிக்க ஆரம்பிச்சா போச்சு......அவ்ளோ தான்.....எல்லாரும் சேர்ந்து சிரிச்சு
முடிக்கிறதுக்குள்ள, டிராமாவோட சீரியஸ் மூடே போயிடும் ! **அத்தோட அன்னைய ரிகர்சல்
அவுட் !!**

இப்படியே சில பிராக்டீஸ்ல எல்லாம் கடைசி சீன் சொதப்ப, டிராமா போடற நாள்
நெருங்கிடுச்சு.....எங்களுக்கு எல்லாம் ஒரே பயம்....! அதனால ஒரு வாட்டியாவது யாரோட
தொந்தரவும் இல்லாம, டிராமாவை முழுசா ' ரிகர்சல்' பண்ணனும்னு **எங்க காலேஜ்ல பின்பக்கமா
மரங்கள் அடர்ந்த ஒரு பகுதி தனியா இருக்கும்......அங்க யாருகிட்டயும் சொல்லாம போயிட்டு
ரிகர்சல் பண்ண ஆரம்பிச்சோம் ......**

**டிராமா ரிகர்சல் ஃபுல் ஸ்விங்க்ல போயிட்டிருக்கு......நான் ஆடாம, அசையாம இறந்தவங்க
மாதிரி பெஞ்சில படுத்துக்கிட்டிருக்கேன்; என் மேல விழுந்து, புரண்டு அமுதா
அழுதுட்டிருக்கா......கூட இருந்த மத்த ஃப்ரெண்ட்ஸ்ம் அன்னிக்கு சீரீயஸா அவங்கவங்க ரோல்
பண்ணிட்டிருக்காங்க.......மகன் கேரக்டருக்கு வசனம் கொஞ்சம் ஜாஸ்தி தான்......அமுதா
பேசிட்டு இருக்கும் போதே, திடீர்னு நடுவுல எங்க மேடத்தோட** குரல் ....

**" எல்லாம் நகருங்க......நகருங்க.....! யாருக்கு என்ன ஆச்சு ? " அப்படின்னு...!**

..எங்க மேடம் குரலைக் கேட்டதுமே நான் 'படக்கு'ன்னு எழுந்து உட்கார்ந்துட்டேன் ....!

**பார்த்தா, எங்க மேடமும், காலேஜ் பியூனும் கவலையா எங்க எல்லாரையும் பார்த்துட்டு
நிக்கறாங்க...!!**

. என்ன கூத்து நடந்திருக்குன்னா, நாங்க ரொம்ப சீரியஸா நடத்தின ரிகர்சலை எதேச்சையா அந்தப்
பக்கம் வந்த பியூன் பார்த்திருக்காரு; ' **ஒரு பொண்ணு மயக்கம் போட்டு படுத்திருக்கு; ஒரு
பொண்ணு அது மேல விழுந்து அழுவுது.....சுத்தி எல்லாரும் கவலையா நிக்கறாங்க '
அப்படின்னு நேரா எங்க டிபார்ட்மென்ட் போய், அவர் சொன்னதுல, எங்க மேடம் பதறிப் போய்,
'என்னமோ ஏதோ' அப்படின்னு நினைச்சுக்கிட்டு வந்துட்**டாங்க.....

நாங்க ரிகர்சல் பார்த்த கதையைச் சொல்ல, அவங்களுக்கும் ரிலீஃப் தான்; இருந்தாலும், வந்ததுக்கு
ரெண்டு திட்டு திட்டிட்டு, ' இனிமே முன்னாடியே சொல்லி பர்மிஷன் வாங்காம, இந்த
மாதிரியெல்லாம் செய்யாதீங்க ! ' அப்படின்னு சொல்லிட்டுப் போயிட்டாங்க ....

இப்படி எல்லாம் கஷ்டப்பட்டுப் போட்ட டிராமாக்கு பிரைஸ் கிடைச்சுதான்னு தானே கேக்கறீங்க ?
**ம்ஹூம்\.....நாங்க மூன்றாவது இடத்துல வந்தோம்; ஆனா அந்தப் போட்டிக்கு முதல் ரெண்டு
பிரைஸ் மட்டும் தான் கொடுத்தாங்க** !!

**Disclaimer:** The opinions expressed in this post are the personal
views of the author. They do not necessarily reflect the views of
Momspresso.com. Any omissions or errors are the author\'s and Momspresso
does not assume any liability or responsibility for them.
