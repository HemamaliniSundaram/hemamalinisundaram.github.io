---
layout: post
title:  "அன்பின் வழியது   பாகம் இரண்டு"
date:   2025-06-22 16:57:53 +0530
author: Hemamalini Sundaram
categories: articles
---

#  \'அன்பின் வழியது \' - பாகம் இரண்டு ! 

[[பாகம்
1]{.underline}](https://tamil.momspresso.com/parenting/aa71bb9e323d44a5b589be0617593389/article/pirintvr-onnnrru-ceerntaal-annnpinnn-vllliytu-paakm-1-ign47cjvahre?utm_source=PCA_Whatsapp_Share&utm_medium=Share_Android)

**முதியோர் இல்லத்தில் இருக்கும் சகுந்தலா அம்மா, தன் கடந்த காலத்தை நினைத்துப்
பார்க்கிறார்**. சின்ன மகள் மல்லிகாவின் காதல் தெரிய வந்தபோது.....

இனி....

மல்லிகா வேற்று மதத்தைச் சேர்ந்தவனைக் காதலிப்பது இரு மகன்களுக்கும், பெரியவள்
ஆனந்திக்கும் மானப் பிரச்சனையாகி விட்டது.

" **நாங்கள் சொல்வதைக் கேட்காவிட்டால், உனக்கு சொத்திலே ஒரு பைசா கிடையாது, ஞாபகம்
இருக்கட்டும் ! கட்டின துணியோடு நீ வெளியே போக வேண்டியது தான், அப்புறம் உன் இஷ்டம் !
"**

இதில் மற்ற பிள்ளைகள் தீர்மானமாக இருந்தனர். சகுந்தலாவுக்கும் அது சரியே என்று தான்
தோன்றியது.

' அப்படி என்ன கண்மூடித்தனமாய் காதலிப்பது ? நாமாக குலம், கோத்திரம் . இனம் பார்த்து
செய்யும் வரனை விடவா இவன் உயர்ந்தவனாய் இருப்பான் ?' என்பது தான் அவருக்கும் எண்ணம்.

" ஏதோ வயசுக் கோளாறு என்று அவனைக் கழட்டி விடு ! நல்ல இடமாகப் பார்த்து, நான் உனக்கு
கல்யாணம் செய்து வைக்கிறேன் " என்று மல்லிகாவுக்கு உபதேசித்தார். ஆனால், மல்லிகா
மறுத்துவிட்டாள்.

" **அவர் என்ன ஜாதியோ, மதமோ அதெல்லாம் எனக்குக் கவலையில்லை; எனக்குப்
பிடித்திருக்கிறது ! ஒருவரை நினைத்தால், அவரையே கல்யாணம் செய்து கொண்டு அவரோடு
வாழ்வது தான் ஒழுக்கம் மா ! "** என்று அம்மாவுக்கு அவள் பதில் உபதேசம் செய்தாள்.

" சனியன் தொலைந்தது " என நினைத்த மல்லிகாவின் உடன்பிறப்புகள் அவளிடம் சொத்தில் எந்தப்
பங்கும் கோர மாட்டேன் என்று பத்திரம் எழுதி வாங்கிக் கொண்டு, அவளைத் தலைமுழுகிவிட்டனர்.

அம்மாவின் அறிவுரை, அண்ணங்களின் மிரட்டல் -- என எல்லாவற்றையும் மீறி, மல்லிகா தான்
விரும்பியவரையே பதிவுத் திருமணம் செய்து கொண்டாள்.

அவர்கள் இருவரும் வீட்டுக்கு ஆசி வாங்க வந்தபோது, மல்லிகாவின் வீடு காட்டிய எதிர்ப்பும்,
அவமானமும், அலட்சியமும் மல்லிகாவை மீண்டும் அங்கு வர வைக்கவில்லை . அதன் பின் வீட்டில்
யாரும் அவளைப் பற்றி எதுவும் பேசுவதும் இல்லை !

காலம் யாருக்காகவும் நிற்காமல், தன் கடமைப்படி ஓடிக் கொண்டிருந்தது.

சகுந்தலாவுக்கு மட்டும் மல்லியின் நினைவு அவ்வப்போது வரும்.....**மகளின் பிறந்தநாள்
அன்று மனசு கேட்காமல், யாருக்கும் தெரியாமல் கோவிலுக்குச் சென்று அவள் பேருக்கு அர்ச்சனை
செய்வாள்.**

மல்லிகாவின் திருமணம் முடிந்த சமயம், சென்னையில் மல்லிகாவை இங்கே பார்த்தேன், அங்கே
பார்த்தேன் என்றெல்லாம் சொல்லி வம்பு வளர்க்கத் துடித்த உறவுக் கூட்டத்துக்கும் நாளடைவில் அது
அலுத்து விட்டது. அதன் பின் மல்லிகாவைப் பற்றி எந்த செய்தியும் இல்லை.

சகுந்தலாவால் மகளை மறக்கவும் முடியவில்லை; வெளிப்படையாக மற்ற பிள்ளைகளிடம் அவளைப்
பற்றி எதுவும் கேட்கவும் மனம் வரவில்லை.

' **எங்கே இருக்காளோ...? எப்படி இருக்காளோ...? அவ புருஷன் ஒழுங்காப்
பார்த்துக்கிறானோ, இல்லையோ ...? குழந்தை ஏதாவது இருக்குமோ ? ' என்றெல்லாம் அவருக்குள்
ஆயிரம் கேள்விகள்....**.

ஏதோ கோபத்தில் அன்றைக்குப் போனவள் அப்படியேவா போய் விடுவாள்...? எப்படியும் ஒரு
குழந்தை, குட்டி என்று ஆனால், தன்னால் மறுபடி வீட்டுக்கு வருவாள்........அதற்குள் மற்ற
பிள்ளைகளும் மனசு மாறுவார்கள் என்று தான் சகுந்தலா நினைத்தார்.......

**இப்படி ஒரேயடியாக மல்லிகா கண்காணாமல் போய் விடுவாள் என்று எதிர்பார்க்காத அந்தத் தாய்
மனது தவியாய்த் தவித்தது.....!**

( தொடரும்....)\
\
[[பாகம்
3]{.underline}](https://tamil.momspresso.com/parenting/aa71bb9e323d44a5b589be0617593389/article/annnpinnn-vllliytu-paakm-3-vl62hqn9zu56?utm_source=PCA_Whatsapp_Share&utm_medium=Share_Android)**Disclaimer:**
The opinions expressed in this post are the personal views of the
author. They do not necessarily reflect the views of Momspresso.com. Any
omissions or errors are the author\'s and Momspresso does not assume any
liability or responsibility for them.
