---
layout: post
title:  "என் அப்பா என்றொரு ஆலமரம்"
date:   2025-06-22 16:57:54 +0530
author: Hemamalini Sundaram
categories: articles
---

#  \" என் அப்பா என்றொரு ஆலமரம் ! \" 

" **அப்பா இல்லாத வெற்றிடம் ! " - நேற்று மதியம் இந்தத் தலைப்பைப் பார்த்ததில் இருந்தே,
என் மனதுக்குள் ஒரே உணர்ச்சிக் குவியல்கள் !**

2009-ல் மறைந்த என் அப்பாவைப் பற்றிய பல நினைவலைகள் மேலெழும்பி வந்த வண்ணமே இருந்தன;
ஒரு வழியாய் என்னைத் திரட்டிக் கொண்டே தான் இந்தப் பதிவை எழுதுகிறேன், தோழிகளே !
என்னைப் போல அன்பான அப்பாவைப் பெற்று, காலத்தால் அவரை இழந்து நிற்கும் உங்களில் பலருக்கும்
இதே போன்று தான் தோன்றியிருக்கும் , இல்லையா ?

**எல்லாக் குடும்பங்களிலும் அப்பாவே ஆலமரம் போன்றவர். ' அப்பா இருக்காரு.....எந்தப்
பிரச்சினை வந்தாலும் நமக்கு கைகொடுப்பார் ! " என்ற நம்பிக்கை தரும் பலம் இருக்கிறதே,
அதை எத்தனை எத்தனை உறவுகளோ, மனநல மருத்துவர்களோ, தன்னம்பிக்கைப் புத்தகங்களோ --
எதனாலும் அதைத் தரமுடியாது ! அப்பாவை இழந்ததில் ஏற்படும் வெற்றிடம், நம் வாழ்நாளின்
இறுதி வரை வெற்றிடமாகவே தான் இருக்கும் ! நம்மை முழுவதுமாகப் புரிந்து கொண்டு,
நம்முடைய குணங்களைத் தெரிந்து கொண்டு, நமக்கு ஒரு பிரச்சினை வரும் முன்பே, அதை
சரிசெய்வது எப்படி என்று நமக்காகத் தெளிவாக யோசிக்க - அப்பாவை தவிர வேறு யாரால்
முடியும் ?**

**என் அப்பா மிகப் பெரிய ஆலமரமாய் வாழ்ந்தவர்;** ( அவரைப் பற்றி சில பதிவுகளில் நான்
ஏற்கனவே குறிப்பிட்டுள்ளேன் ). பல விழுதுகளை ஆளாக்கியும், வரும் பறவைகளுக்கு இடம்
தந்தும் ஒரு புகலிடமாக, அடைக்கலமாக இருக்கும் ஆலமரம் போலவே எல்லா உறவுகளுக்கும்,
நட்புகளுக்கும், அவரைத் தேடி வந்த எத்தனையோ பேர்களுக்கும் சிரித்த முகத்தோடு உதவி,
அவர்கள் பிரச்சினைகளைத் தீர்த்தவர் என் அப்பா !

என் அப்பாவை பற்றி எதைச் சொல்ல ? எதை விட ? என் மேல் பாசத்தைக் கொட்டி வளர்த்ததையா ?
ஆசை ஆசையாக எனக்குப் பிடித்ததை எல்லாம் செய்ததையா ? எல்லாவற்றையும் சொல்ல இந்த ஒரு
பதிவு போதவே போதாது . அதனால் ஒன்று, இரண்டு விஷயங்களை மட்டுமே சொல்கிறேன்.

சிறு வயது முதலே நான் 'அப்பா செல்லம்' தான் ! எந்த விஷயமானாலும் என் அப்பாவிடம்
தயங்காமல் பேசலாம் ! என்னை ஊக்குவித்து, என் எழுத்துத் திறமையை வெளியில் கொண்டு வந்ததும்
அவர் தான் !

**தன் வாழ்வின் கடைசியில் உடல்நலம் மிகவும் குன்றிய போது கூட கலங்காத தைரியமான என்
அப்பா, என் திருமணம் முடிந்த மறுநாள் நான் கணவர் வீடு கிளம்பும் போது கண் கலங்கி
நின்றது - எங்கள் பாசத்தின் அடையாளம் !**

என் வாழ்வில் ஏற்பட்ட பல துன்பங்களையும் அவர் துணையால் தான் கடந்து வந்திருக்கிறேன்;
குழந்தை இன்றித் தவித்த காலகட்டத்தில் கூட, ' அப்பா இருக்காரு, பார்த்துக்குவாரு ! அவர்
இருக்கும் போது நமக்கு என்ன கவலை ? " என்று எனக்கு ஒரு அசாத்திய நம்பிக்கை இருந்தது
நிஜம் !

என் அப்பாவின் கைப்பக்குவம் யாருக்கும் வராது; தீபாவளி போன்ற விசேஷங்களுக்கு விதவிதமான
இனிப்புகள் செய்வார். நான் குழந்தைப் பேறுக்காக அம்மா வீட்டில் இருந்த போது, தினமும்
மாலையில் சுடச்சுட ஏதாவது டிஃபன் செய்து கொடுப்பார்.

என் அப்பா தன் சிறுவயதில் மிகவும் கஷ்டப்பட்டு தன் திறமையாலும், கடின உழைப்பாலும்
முன்னுக்கு வந்தவர்; வாழ்வில் பல சோதனைகளையும் தாண்டி வந்தவர்; நாற்பது வயதுக்கு மேல்,
தன் சொந்த முயற்சியால் சித்த மருத்துவம் கற்று, அதன் மூலம் பலரின் பிணிகளை நீக்கியவர்;
உபாசனை முறைகள் பயின்று, ஆன்மீக நெறியில் பலருக்கும் வழிகாட்டி, குருவாக விளங்கியவர்;
ஜாதி, மதங்களைக் கடந்து மனிதர்களை நேசிக்கக் கற்றுக் கொடுத்தவர் ; எத்தனையோ பேருக்கு
பொருளுதவி செய்தவர் -- இவை அத்தனையும் அரசுப்பணியில் , உயர்பொறுப்பில் இருந்து கொண்டே
தான் செய்தார் !

**நம்மில் பலரும் வாழ்க்கையில் நமக்குக் கிடைத்த எத்தனையோ விஷயங்களை ' taken for
granted " என்றே எடுத்துக் கொள்கிறோம்; அவை இருக்கும் போது நாம் அனுபவித்தாலும், இழந்த
பின்னே தான் அவற்றின் வலி நம்மை வீரியமாய்த் தாக்கும்.; நானும் எப்போதும் என் அப்பா என்னோடே
இருப்பார் என்ற ஒரு அசட்டு தைரியத்தால் அவரிடமிருந்து எதையுமே கற்றுக் கொள்ளாமல்
இருந்துவிட்டேன்; ஆனால், அவர் மறைவுக்குப் பிறகே எத்தனை விஷயங்களை நான் அவரிடமிருந்து
கற்றுக் கொள்ளத் தவறிவிட்டேன் என்பதும் உறைத்தது !**

என் மகன் போட்டிகளில் வெற்றி பெற்று பரிசு வாங்கியதையும், அவன் முதன் முதலில் கச்சேரி
செய்ததையும் என் அப்பா கூட இருந்து பார்த்து மகிழமுடியவில்லை என்ற வருத்தம் என்றுமே
ஆறாது !

எப்போதும் சிரிக்கும் கண்களோடு இருந்த என் அப்பா இன்றும் என் பூஜையறையில் இருக்கிறார்;
சிக்கலான தருணங்களில் முடிவெடுக்கத் திணறும் போது, அவரின் ஆசிகளே எங்களுக்கு
வழிகாட்டுகிறது என்பது என் நம்பிக்கை !

' **இருந்தாலும், மறைந்தாலும் பேர் சொல்ல வேண்டும்; இவர் போல யாரென்று ஊர் சொல்ல வேண்டும்
! ' என்ற வரிகள் என் அப்பாவுக்கு மிகவும் பிடிக்கும். அதன்படியே வாழ்ந்த அவரை, இன்றும்
பலரும் தங்கள் இதயங்களில் வைத்து வணங்குகிறார்கள் !**

**அப்பா இல்லாத வெற்றிடம் தரும் வலியும், வேதனையும் வார்த்தைகளில் கொட்டித் தீர்க்க
முடியாதது, அவரை நினைக்காமல் என் ஒரு நாள் கூட முடியாது** ; ஆனாலும் பலரின்
வாழ்க்கையில் ஒளியேற்றிய என் அப்பாவுக்கு மகளாய்ப் பிறந்து, அவர் அன்பையும், பாசத்தையும்
அனுபவிக்க ஆசியளித்த இறைவனுக்கு என் நன்றிகளை சொல்லத் தானே வேண்டும்
?!**Disclaimer:** The opinions expressed in this post are the personal
views of the author. They do not necessarily reflect the views of
Momspresso.com. Any omissions or errors are the author\'s and Momspresso
does not assume any liability or responsibility for them.
