---
layout: post
title:  "கொரோனா இருக்க கவலையேன்"
date:   2025-06-22 16:57:54 +0530
author: Hemamalini Sundaram
categories: articles
---

#  \" கொரோனா இருக்க கவலையேன் ? \" 

"நானும் ரெண்டு நாளாப் பார்த்துட்டிருக்கேன், உன் முகமே சரியில்லை...! என்னன்னு சொல்லேன்,
மது ! "

கணவர் அக்கறையோடு கேட்டும் கூட , என்னால சட்டென பதில் சொல்லமுடியவில்லை. ஏனென்றால்
விஷயம் அப்படிப்பட்டது....

"மது ! உன்னை இப்ப பார்க்கிறவங்க புதுக் கல்யாணப்பொண்ணுன்னு சொல்லவே
மாட்டாங்க.......அவ்வுளவு அழுது வடியறே ! "

**ஆமாம் ...அதான் விஷயம்......நான் ரெண்டு மாசம் முன்னால கல்யாணமான புதுப் பொண்ணு தான்
! அதான் இப்ப என் பிரச்சனையே !**

" இதுக்கு மேலே உன்னை கேட்டுப் பிரயோசனம் இல்லை.......நான் உங்க அம்மாவைக் கேட்கறேன் !
" என்று அவர் ஃபோனை எடுக்கவும், நான் தடுத்துவிட்டு சொல்ல ஆரம்பித்தேன்.

" **வந்துங்க....நான் சொல்லுவேன்......ஆனா நீங்க அத்தை கிட்ட இது விஷயமா எதுவும்
கேட்கக்கூடாது. ...சரியா ? அப்படின்னா நான் சொல்றேன் ."**

சரியென அவர் தலையசைக்கவும் நான் தொடர்ந்தேன்.

என் கணவர் ஒரு தெரிந்தவர் வீட்டுக் கல்யாணத்தில் என்னை பார்த்துப் பிடித்துப் போய்,
பிடிவாதமாக என்னை கல்யாணம் செய்து கொண்டார். **சாதி, படிப்பு, வேலை, சம்பளம் --
இவற்றில் வராத பேதம் அந்தஸ்து, செல்வாக்கில் வந்தது. அவர் வீட்டுக்கும் என் பிறந்த வீட்டுக்கும்
ஏணி இல்லை ஏரோப்ளேன் அளவு வித்தியாசம் !**

எந்த ஒரு விசேஷத்துக்கும் குறைந்தது 200, 300 பேர் இல்லாமல் அவர் வீட்டில் நடக்காது !
அந்த அளவு செல்வாக்கான குடும்பம் ! அவர் பிடிவாதத்துக்காக எங்கள் திருமணத்துக்கு
ஒத்துக்கொண்டாலும், நான் இன்னமும் என் மாமியார் வீட்டுக்கு ' வேண்டாத மருமகள் ' தான் !

**எங்கள் கல்யாணம் ஊரடங்கு காலத்தில் நடந்ததால் எங்கப்பாவிற்கு செலவு குறைந்தது .
அதற்குமே என் சேமிப்பு, அம்மாவின் நகைகள், அப்பாவின் பி. எஃப் என்று இழுத்துக்கட்டி தான்
செய்ய முடிந்தது.**

இப்போது என் மாமியார் இரண்டு நாளுக்கு முன் எனக்கு ஃபோன் செய்து ' தலைப் பொங்கல்
வருதுல்ல... கல்யாணத்துக்கு தான் யாரையும் சரியா கூப்பிட முடியலை ! இதை எல்லா
சொந்தக்காரங்களையும் கூப்பிட்டு, நல்லா விமரிசையா செய்யணும் . உங்கப்பா கிட்ட சொல்லி,
பொங்கல் சீர், பட்டுப் புடவை, என் மகனுக்கு மோதிரம், எல்லாருக்கும் ஜவுளி, வர்ற
சொந்தக்காரங்களுக்கு புது வேட்டி, துண்டு எல்லாம் எடுத்துக் கொடுக்கணும். **இப்பவே சொல்லி
வைச்சுரு....அப்புறம் இல்லைன்னு பஞ்சப்பாட்டு பாடப்போறாரு ! " என்று பொரிந்து
தள்ளிவிட்டார்.**

என்னால் எப்படி அப்பாவிடம் சொல்ல முடியும் ? ஏற்கனவே என் குடும்பத்தில் இப்போது இரு
மாதங்களாக என் சம்பளமும் இல்லை; அப்பா ஒருத்தர் சம்பளத்தில் நடக்கிறது......தம்பி
கல்லூரியில் இரண்டாம் வருடம்....அவனுக்கு அடுத்த செமஸ்டர் ஃபீஸ் கட்டவேண்டும் ; தாத்தா,
பாட்டியின் மருந்து, மாத்திரை செலவு........ரொம்ப நெருக்கடியாப் போனால் வேறு
வழியில்லை.....குடி இருக்கும் வீட்டை அடமானம் வைத்து தான் சமாளிக்க வேண்டும் என்று என்
பெற்றோர் என் திருமணத்தின் போதே பேசியது நினைவுக்கு வந்தது.

**இந்த நிலைமையில் " என் மாமியார் பொங்கல் சீர் கேட்கறாங்க, நீங்க குடி இருக்கற வீட்டை
வித்தாவது எப்படியாவது எனக்கு சீர் செய்ங்க அப்பா ! " என்று மனச்சாட்சி இல்லாமல் நான்
எப்படி கேட்க முடியும் ?**

விஷயத்தை முழுதும் தெரிந்து கொண்ட என கணவர் குதித்தார்;

"அதெப்படி என் அம்மா அப்படி கேட்கலாம் ? நான் இப்பவே ஃபோன் பண்றேன் , பாரு "

' இதுக்கு தான் நான் முதல்லயே சொன்னேங்க.....நீங்க அத்தை கிட்ட நேரிடையா கேட்டீங்கன்னா என்
மேல தான் அவங்களுக்கு இன்னும் கோவம் அதிகமாகும்.....நான் உங்க கிட்ட போட்டுக்
குடுத்துட்டேன்னு என்னை குடைஞ்சு எடுப்பாங்க.....

**இப்பத்திக்கு இதை வேற எப்படியாவது சமாளிச்சுட்டோம்னா, அடுத்த ஆறு மாசத்துக்கு
பெரிசா பண்டிகை, சீர் செலவு எதுவும் இல்ல.......அதுக்குள்ள எதாவது செஞ்சிரலாம் ! "**

" ம்ம்ம்........நீ சொல்றதும் சரி தான் மது ! "

என்று குறுக்கும் நெடுக்கும் நடந்தவர், திடீரென நின்றார்.

" இப்ப என்ன ? நாம் ரெண்டு பேரும் ஊருக்கு போனா தான, பொங்கல்....அதுக்கு சீரு
எல்லாம்......நாம் ஊருக்கு போகலேன்னா....? "

" என்னங்க சொல்றீங்க ? எனக்கு ஒண்ணுமே புரியலை ! "

" **அதாவது நாம ஊருக்கு போனா தானே இந்த தலைப் பொங்கல் சீரு, மண்ணாங்கட்டி
எல்லாம்......நாம ரெண்டு பேரும் இங்கயே பொங்கல் கொண்டாடுவோம்..இங்கேயே இருந்துருவோம்;
நாம வரமுடியாத காரணத்தால உங்கப்பா சீர் எதும் இப்ப பண்ண வேணாம**். எப்படி ஐடியா ? "

" ஐடியா நல்லா தான் இருக்கு......ஆனா ஊருக்கு போகாம இருக்க, சரியான காரணம் வேணுமே
? இல்லாட்டி நம்மளை ஆளாளுக்கு பிய்ச்சு எடுத்துருவாங்களே ? "

" **அதான் இருக்கே, நம்ம " கொரோனா '......கொரொனா இருக்க கவலையேன் ? நான் என்ன
பண்றேன்.......நாளைக்கே எங்க அம்மா கிட்ட ஃபோன் பண்ணி எங்க ஆஃபீஸ்லே ரெண்டு , மூணு
பேருக்கு கொரோனா இருக்கு, அதனால எனக்கும் டெஸ்ட் எல்லாம் பண்ணனும், இரண்டு வாரத்துக்கு
எங்கேயும் வெளியூருக்கு போகக் கூடாதுன்னு சொல்லிட்டாங்க - அப்படின்னு சொல்லிடறேன். நீயும்
உங்க வீட்டுல அதையே சொல்லிடு....அப்ப தான் சந்தேகம் வராம இருக்கும்.**

அப்புறம் என்ன பண்றே .... **மாசாமாசம் உன் சம்பளத்துலேர்ந்து ஒரு ஆர். டி
போட்டுரு.......ஆறு மாசம் கழிச்சு, இந்த சீரு, செனத்தி இதெல்லாம் வரும் போது மாமா
கிட்ட இந்த பணத்தைக் கொடுத்து செய்ய சொல்லிரலாம். எங்கம்மாவுக்கும் சந்தோஷம், உங்கப்பாவும்
கஷ்டப்பட வேணாம் . எப்படி ? "**

இப்படி ஒரு அன்பான, நல்ல கணவர் கிடைத்த சந்தோஷத்தில் என் கண்களில் ஆனந்தக்கண்ணீர் துளிர்த்தது
!
