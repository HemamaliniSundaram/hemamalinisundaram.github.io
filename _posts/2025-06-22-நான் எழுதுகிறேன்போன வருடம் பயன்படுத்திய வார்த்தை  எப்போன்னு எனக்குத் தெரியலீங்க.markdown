---
layout: post
title:  "நான் எழுதுகிறேன்போன வருடம் பயன்படுத்திய வார்த்தை  எப்போன்னு எனக்குத் தெரியலீங்க"
date:   2025-06-22 16:57:54 +0530
author: Hemamalini Sundaram
categories: articles
---

#  \' நான் எழுதுகிறேன்\....போன வருடம் பயன்படுத்திய வார்த்தை - எப்போன்னு எனக்குத் தெரியலீங்க\...! 

எப்போன்னு எனக்குத் தெரியலீங்க.....!

நான் தானுங்க ராசாத்தி வந்திருக்கேன்.....அக்கா, தங்கச்சி எல்லாரும் நல்லா இருக்கீங்களா..?

இந்த வாட்டி ' நான் எழுதுகிறேன் ' போட்டிக்கு போன வருசத்துல அதிகமா பயன்படுத்தின
வார்த்தைகளை எழுதச் சொன்னாங்களாமா.....அதாங்க நானும் இதுல கலந்துக்க வந்திருக்கேன்.!

**என்னைக் கேட்டீங்கன்னா......போன வருசம் முச்சூடும் நான் நெறைய பேசுன வார்த்தை "
எப்போன்னு எனக்குத் தெரியலீங்க...! " ....இதாங்க...!**

.ஏன்னு பார்த்தீங்கன்னா.....இந்த பாழாப் போன ' கொரோனா ' முதல் ரவுண்டோட
முடிஞ்சுருச்சாக்கும்........இனிமே நம்ம குடும்பம், குழந்தை குட்டி, ஊரு சனம் --
எல்லாத்தையும் பார்த்துக்கிட்டு,...... ஒரு தேரு, திருநாளுன்னா....... ஊருக்குப் போக
வர நிம்மதியா இருக்கலாம்னு நெனச்சுட்டிருந்தேனுங்களா.....அந்த நெனப்பை அப்படியே
தலைகீழா மாத்திருச்சுங்க இந்த ரெண்டாவது அலை.....!!

என்ன பண்ணுறதுங்க.....?! **மறந்து போன எல்லா விசயத்தையும் மறுபடியும் ஆரம்பத்துலேர்ந்து
செய்ய வேண்டியதா ஆயிருச்சுங்க !**

**காய், கீரை, பழம்னு எதை வாங்கினாலும் கழுவுறது....., வெளியில வாசல்ல
போனா....வந்தா.....கையைக் கழுவுறது ...... , பிள்ளைங்களை வாசல்ல கூட விளையாட
விடாம வூட்டுக்குள்ள அடைச்சு வைச்சு, கோழியை மாதிரி 'அடை காக்கிறது' .....,யாரு
ஃபோன் வந்தாலும் என்ன சேதியோ அப்படின்னு மனசுக்குள்ள ஒரு பயத்தோட ஃபோனை
எடுக்கறது......இன்னிக்கு நம்ம ஊரில எத்தனை புதுக்கேசுன்னு தினம் பார்க்குறது
......ஹ்ம்....! என்ன பண்ணுறது சொல்லுங்க......இப்படி ஆயிருச்சுங்க !!.......**

அதனால என்னாலயும் யாரு எங்கிட்ட எது கேட்டாலும், நிச்சயமா எந்த பதிலையும் சொல்ல
முடியாம போயிருச்சுங்க....!!

பிள்ளைங்க ' அம்மா ! ஸ்கூல தெறப்பாங்களா...? '......

.**" எப்போன்னு எனக்குத் தெரியலியே கண்ணு ! "**

மொதல்ல கேட்டதுக்கே நமக்கு விடை தெரியாட்டியும், நம்மளை விடுவாங்களா...? அடுத்த
கேள்வியை கேப்பாங்க....!!

" தொறக்கறதுன்னா.........எப்பத் தொறப்பாங்க....? அடுத்த வாரமா ? ..இல்ல அதுக்கும்
அப்புறமாவா...? "

**" எப்போன்னு எனக்குத் தெரியல, கண்ணு !** "

பக்கத்து வூட்டு அக்கா :

" ராசாத்தி ! உன்ற வூட்டுக்காரருக்கு எப்ப கம்பெனி தெறப்பாங்க ? "

" **எப்போன்னு எனக்குத் தெரியலீங்க அக்கா !** "

ஊருல நடக்கிற கல்யாணம், காதுகுத்து .....இதுக்கெல்லாம் பத்திரிகை வைச்சுட்டு...
ஃபோனைப் போட்டுவுட்டு நம்ம சாதி, சனம் கூப்புடுவாங்க.....பாருங்க..... !

" ராசாத்தி ! நீங்க எல்லாரும் கட்டாயம் வந்துரணும்.....என்னா ? நானெல்லாம் உங்க வூட்டுல
எல்லா விசேசத்துக்கும் ரெண்டு நா முன்னயே வந்து, மொய் வைச்சிருக்கேன்...! அதை ஞாபகம்
வைச்சுக்க ....! "

உரிமையா மிரட்டுவாங்க.....!! இந்தக் கொரோனாவால எப்படிங்க போறது ....?

அப்போதைக்கு ஒண்ணும் சொல்ல முடியாம, " சரிங்கத்தை....வரோம்....சரிங்க மாமா !
வரோம்ன்னுட்டு சொல்லீற வேண்டியது....!!

அப்புறமேட்டு நானும் என் வூட்டுக்காரரும் ஒக்காந்து அவுங்களுக்கு என்ன முறை செய்யறதுன்னு
பேசி வைச்சுட்டு, பொறவு நாலு நாளு கழிச்சு அவுங்களை ஃபோனுல கூப்புட்டு
பேசிருவோம்........

" இப்போ கொரோனா இங்க எங்க ஊரில ரொம்ப மோசமா இருக்குதுங்க மாமா....! வெளியில
தலைகாட்ட பயமா இருக்குது....அதனால இப்ப விசேசத்துக்கு வரது சிரமம்....! அப்புறமா
வந்து பார்க்குறோமுங்க....! "

அப்படின்னு சொல்லுவோமா.........

அவங்க நம்ம வடிவேலு கணக்கா , " ரிஸ்க் எல்லாம் எனக்கு ரஸ்க் சாப்புடற மாதிரி !
இதுக்கெல்லாம் பயந்துகிட்டு கிடந்தா எப்ப சாதி, சனத்தைப் பாக்க வருவீங்க ? னு கேட்பாங்க
...!

" **எங்களுக்கும் வரணும்னு தான் இருக்குதுங்க......ஆனா ....எப்போன்னு எங்களுக்கே
தெரியாதுங்க...! "**

**இப்படியே பதில் சொல்லி, சொல்லி ஒரு தரம் " சாப்பாடு ரெடியாம்மா ? " புள்ளைங்க
வீட்டுல கேட்டப்ப " எப்போன்னு எனக்குத் தெரியலீங்க " அப்படின்னு பதில் சொல்லியிருக்கேன்னா
.....பார்த்துக்குங்க என் லட்சணத்தை !!**

**இப்படி எதையுமே நிச்சயமா சொல்லமுடியாத போன நெலமை, போன வருசத்தோட முடிஞ்சு
போகணும்...! ..வந்துருக்குற புதுவருசமாவது நம்ம எல்லாத்துக்கும் நல்லதா இருக்கணும்னு
எங்க ஊரு கோனியம்மனை வேண்டிக்கிறேனுங்க.....!! வரட்டுங்களா.....!!**
