---
layout: post
title:  "வாழ்வின் அர்த்தங்கள்  பகுதி 2"
date:   2025-06-22 16:57:55 +0530
author: Hemamalini Sundaram
categories: articles
---

#  வாழ்வின் அர்த்தங்கள் - பகுதி 2 

( இது முதல் பகுதிக்கான லிங்க் \...

[[https://tamil.momspresso.com/parenting/aa71bb9e323d44a5b589be0617593389/article/vaalllvinnn-arttngkll-pkuti-1-6trz30rbjk7c?utm_source=PCA_Whatsapp_Share&utm_medium=Share_Android
)]{.underline}](https://tamil.momspresso.com/parenting/aa71bb9e323d44a5b589be0617593389/article/vaalllvinnn-arttngkll-pkuti-1-6trz30rbjk7c?utm_source=PCA_Whatsapp_Share&utm_medium=Share_Android)

தன்னையும் மீறி ஒரு உந்துதலில், துக்கம் தாங்க மாட்டாமல் உண்மையை சொல்லி விட்ட மரகதம்
சட்டென நாக்கை கடித்து கொண்டார். அதற்குள்ளாக அடக்கி வைக்கப்பட்டிருந்த அவரின் அழுகை அணை
உடைந்த வெள்ளம் போல் பெருக்கெடுத்தது.

இதை ஏற்கனவே எதிர்பார்த்திருந்த குணா பொறுமையாக காத்திருந்தான். மெல்ல அவர் கையை
தட்டிக் கொடுத்து ஆறுதல் படுத்தினான். சற்று நேரம் அழுதவர், தன்னையே தேற்றிக் கொண்டு
கண்களைத் துடைத்துக் கொண்டு நிமிர்ந்தார்.

"தம்பி ! பேட்டி கொடுக்கிற அளவுக்கு எனக்கு எதுவும் தெரியாதுப்பா.....நீ போகலாம் "

" பரவாயில்லம்மா ....பேட்டி வேணாம். உங்க துக்கத்துக்கு என்ன காரணம்னு நான்
தெரிஞ்சுக்கலாமா ? என்னால ஏதாவது உதவி செய்ய முடிஞ்சா கட்டாயம் செய்யறேன்மா "

" நீ சொன்னதுக்கு ரொம்ப நன்றிப்பா குணா. ஆனா எனக்கு யாரும் எந்த உதவியும் செய்ய
முடியாது. எனக்கு இருந்த ஒரே சொந்தத்தையும் இழந்துட்டு அனாதையாய் நிற்கிற பாவி
நான்..."

மகள் நினைவில் மீண்டும் அழுகை எட்டிப் பார்த்தது. மெல்ல மெல்ல மரகதத்திடம் பேச்சுக்
கொடுத்து அவரின் வாழ்க்கையை குணா தெரிந்து கொண்டான். தன் ஒரே மகளை இழந்ததை அவர்
சொல்லும்போது, அவன் கண்களிலும் நீர் எட்டிப் பார்த்தது.

"பாருப்பா ! கேட்கிற உனக்கே இப்படி இருக்கே, என் நிலைமை எப்படி இருக்கும் சொல்லு ?
இனிமே என் வாழ்க்கைக்கு என்ன அர்த்தம் இருக்கு ? அதான் ....இந்த அர்த்தம் கெட்ட வாழ்க்கையை
இத்தோட முடிச்சுக்கலாம்னு கூட சில சமயம்..."

அவரை முடிக்க விடாமல் குணா இடைமறித்தான்: "அப்படி மட்டும் சொல்லாதீங்கம்மா....அது
சரியில்லை. என்னுடைய பத்திரிகை வாழ்க்கையில எத்தனையோ நல்லது, கெட்டதை நான்
பார்த்திருக்கேன். என்ன தான் விஞ்ஞானமும், மருத்துவமும் வளர்ந்தாலும் பிறப்பு, இறப்பு இது
ரெண்டுமே நம்ம கையிலே இல்லை. இதை நாம ஏத்துக்கிட்டு தான் ஆகணும்.

ஆனாலும் நம்ம எல்லார் வாழ்க்கைக்கும் ஒரு அர்த்தம் இருக்கு. சிலருக்கு அந்த அர்த்தம்
வெளிப்படையா தெரியுது, புரியுது. பலருக்கு அந்த அர்த்தம் அவங்க அவங்க தேடிக்
கண்டுபிடிக்கும்படியா மறைஞ்சு இருக்கு. இன்னும் சிலருக்கு அவங்க வாழ்க்கையோட அர்த்தம்
அவங்களுக்கு தெரியாம இருக்கலாம், ஆனா அவங்களை சுத்தி இருக்கிறவங்களை கேட்டா தான் அவங்க
வாழ்க்கையோட அர்த்தம் தெரியும், அவங்க தன் வாழ்க்கையால பலபேரோட வாழ்க்கைக்கு அர்த்தம்
கொடுத்திட்டிருப்பாங்க.....நம்ம 'உதவும் கரங்கள்' வித்யாகர் சார் மாதிரி....

அந்த மாதிரி உங்க வாழ்க்கைக்கும் ஒரு அர்த்தம் இருக்கும்மா....எப்ப கடவுள் நம்மளை உயிரோட,
நல்ல ஆரோக்கியத்தோட வைச்சிருக்கிறாரோ, அப்படின்னா நம்மால யாருக்கோ ஏதோ நல்லது நடக்க
இருக்குதுனு தானே ? நான் அப்படி தான் நம்பறேன் ! . அதனால் நீங்க அடுத்த வாரம் இதே
இடத்துக்கு இதே நேரம் கட்டாயமா வர்றீங்க.....அதுக்குள்ள என்னால என்ன முடியுமோ நானும்
பார்க்கறேன் ."

" இதென்ன சின்னப் பிள்ளைத்தனம் ?" என்று நினைத்தாலும், மரகதத்துக்குமே குணாவின் அந்த
ஆறுதல் வார்த்தைகள் தேவையாய் இருந்தன. 'சரி, \...இப்போதே செத்தால் என்ன, அடுத்த வாரம்
செத்தால் தான் என்ன? பெரிய வித்தியாசம் வந்துவிடப் போகிறதா...ஏதோ இந்தப் பிள்ளை
முகத்துக்காக ஒரு வாரம் தன் முடிவை ஒத்திப் போடலாம் " என மரகதமும் ஒத்துக் கொண்டாள்.

( தொடரும்\...)
