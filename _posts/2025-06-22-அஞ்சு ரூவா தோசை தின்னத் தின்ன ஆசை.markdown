---
layout: post
title:  "அஞ்சு ரூவா தோசை தின்னத் தின்ன ஆசை"
date:   2025-06-22 16:57:53 +0530
author: Hemamalini Sundaram
categories: articles
---

#  அஞ்சு ரூவா தோசை! தின்னத் தின்ன ஆசை !! 

எல்லாரும் நல்லா இருக்கீங்களா ? நான் தானுங்க ராசாத்தி வந்திருக்கேன். இந்தத் தடவை என்னமோ
தோசையைப் பத்தி எழுதணுங்களாமா.....எல்லாரும் பேசிக்கிட்டாங்களா.....அதானுங்க ஏதோ
எனக்கு தோணினதை சொல்லீட்டு போகலாமுன்னு வந்தேங்க......

நானும் எம்புட்டு பெரீய பெரீ....ய ஓட்டல்ல எல்லாம் கூட தோசை சாப்புட்டிருக்கேங்க......;
அதான் என்னல்லாமோ சொல்லுவாங்களே**.......ரோஸ்ட், ம்ம்......மசால்ரோஸ்ட், ஆனியன் ரவா,
மஷ்ரூம்பு ரோஸ்ட் -- இப்படி எல்லாம் கூட சாப்புட்டு பார்த்திருக்கேங்க.....ஆனா, என்
மனசுக்கு பிடிச்சது என்னமோ, எங்க ஊரு ' அஞ்சு ரூவா தோசை' தானுங்க !**

**பார்த்தீங்களா.....அதெப்படி அஞ்சு ரூவாக்கு தோசை கொடுப்பாங்க .....ஆசை, தோசை,
அப்பளம், வடை** ......அப்படீனு தானே யோசிக்கிறீங்க....?
நிசமாத்தாங்க......உங்கொப்புரானே சத்தியமா....நான் சொல்ற எடத்துல ஒரு தோசை அஞ்சு
ரூவா தாங்க....!

சந்தேகமா இருந்தா நீங்களே கூட போயிப் பார்க்கலாமுங்க.....நான் சொல்றது ரெண்டு
வருசத்துக்கு முன்னாடி நடந்ததுங்க.....**நம்ம கோயமுத்தூர்ல ஓப்ஸ் ( HOPES ) அப்படின்னு
ஒரு எடம்** இருக்குதுங்க. நானு அங்கன ஒரு வேலையா போயிருந்தேனுங்களா......ரொம்ப
நேரமா காத்துக் காத்து ஒரு வழியா வேலை முடிஞ்சதுங்க.. சேரி, ரொம்ப களைப்பா
இருக்குதுனு ஒரு டீ சாப்புடலாம்னு பக்கத்துல இருந்த ஒரு எடத்துக்கு
போனனுங்க...அதுதாங்க நம்ம 'அஞ்சு ரூவா தோசை' கடை !

கடை என்னமோ சிறுசு தானுங்க; ஆனா அதை நடத்தறவங்களுக்கு ரொம்ப பெரிய மனசுங்க !

டீ குடிக்க நுழைஞ்ச எங்கிட்ட ' அக்கா ! தோசை சூடா இருக்கு . சாப்புடறீங்களா ?'
அப்படின்னு அங்க இருந்த அக்கா கேட்டுச்சுங்க. ( கோயமுத்தூர்ல எல்லாரும் எல்லாத்துக்கும்
அக்கா, அண்ணன் தானுங்க...).

சரின்னு நானும் எதேச்சையா அங்க இருந்த விலை போர்டை பார்த்தேனா....அப்படியே இன்ப
அதிர்ச்சி தான் போங்க ! **பின்ன...... ஒரு தோசை அஞ்சு ரூவா, ஒரு இட்லி மூணு ரூவா,
ஒரு பஜ்ஜி ரெண்டு ரூவா, காபி / டீ இதெல்லாம் ஒண்ணு ..ஏழு ரூவா --** இப்படி எல்லாமே
ரொம்ப விலை கம்மியா இருந்துச்சுங்க.........என் கண்ணை என்னாலேயே நம்ப முடியலீங்க !

அப்புறமென்ன, டீ மட்டும் குடிக்கலாம்னு போயிட்டு நல்லா நாலு தோசையை சாப்புட்டுப் போட்டு
வந்தேனுங்க....விலை கம்மியா இருந்தாலும், சாப்பாடு, அவங்க சமைக்கிற எடம் எல்லாம் நல்லா
சுத்தமா இருந்துச்சுங்க....சில ஒட்டலில செய்யற மாதிரி கலர், கலரா சட்டினி போட்டு
அதுல நாலுல ரெண்டை நாம குப்பையில போட்டு -- அப்பிடி எல்லாம் இல்லாம **ஒரு சட்னி,
ஒரு சாம்பாரு, நம்ம வீட்டு தோசை மாதிரி சைஸு -- அவ்ளோ தாங்க, அது நல்லா ருசியா
செய்யறாங்க !**

நான் சாப்பிட்டு முடிக்கறதுக்குள்ற அங்க பக்கத்துல் இருக்கிற இஸ்கூல், காலேசு பிள்ளைங்க
எல்லாம் கூட்டம், கூட்டமா வந்திருச்சுங்க.....ஆளாளுக்கு பஜ்ஜி, வடைன்னு வாங்கிட்டு
போறாங்க.......அங்கனயே பக்கத்துல ஒரு கடைல வேலை செய்யற ஒரு அக்கா கூட வந்து 'வீட்டுல
பசங்க பசியா இருக்கும்; ஒரு ஆறு தோசை கட்டிக் கொடுங்க' அப்படின்னு கேட்டு 'பார்சல்'
வாங்கிட்டுப் போனாங்க !

எனக்கு ஓரே ஆச்சரியம் ! எப்படி இவங்களுக்கு இது கட்டுபடியாவுதுன்னு ? அதான் , அந்த
கல்லாவுல இருந்த அக்கா கிட்டவே கேட்டுட்டேன் ; "அரிசி, உளுந்து விக்கிற விலையில
எப்படி இப்படி கம்மி விலையிலே குடுக்கறீங்க ?' **அதுக்கு அவங்க " இது புதுசு இல்லீங்க;
எங்க அப்பா காலத்துல இருந்தே நாங்க இப்படி தான் செய்யறோம் ! " அப்படின்னு ரொம்ப
யதார்த்தமா பதில் சொன்னாங்களே, பார்க்கணும் !**

**நிசமாவே நான் அசந்து தான் போயிட்டேனுங்க .....! அதுக்கப்புறம்** எங்க தோசையைப்
பார்த்தாலும், அந்த அஞ்சு ரூவா தோசையும், அந்த அக்காவும் தான் என் நெனப்புல வாராங்க !!
