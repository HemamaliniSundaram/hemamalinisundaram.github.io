---
layout: post
title:  "மறக்க முடியாத முதல் பயணம்  அன்னை நிகழ்த்திய அற்புதம்"
date:   2025-06-22 16:57:54 +0530
author: Hemamalini Sundaram
categories: articles
---

#  மறக்க முடியாத முதல் பயணம் ! அன்னை நிகழ்த்திய அற்புதம் !! 

நான் சிசேரியன் டெலிவரி முடிஞ்சு ஐம்பது நாள்ல என் கணவர் வீட்டுக்கு வந்துட்டேன்;
குழந்தையைக் குளிப்பாட்டி விட எங்க வீட்டுக்கு பக்கத்துலேயே இருந்த ஒரு பாட்டியை ஏற்பாடு
செஞ்சிருந்தோம். **அவங்க பேரு சேதுபாய்; நாங்களுமே சேதுப்பாட்டின்னு தான் சொல்லுவோம்.
அவங்க தினம் வந்து குழந்தையை ஆசையா குளிப்பாட்டி விட்டு, உரை மருந்து கொடுத்திட்டு
போவாங்க; எங்க கிட்டவும் ரொம்ப அன்பா, பிரியமா பழகுவாங்க.**

என் குழந்தைக்கு அஞ்சு மாசம் நடக்கும்போது ஒரு பிரச்சினையால திடீர்னு அறுவை சிகிச்சை
செய்ய வேண்டிய கட்டாயமாயிடுச்சு; நாங்க ரொம்ப பயந்து போய், தவிச்சுக்கிட்டிருந்தோம்;
**இவ்ளோ சின்ன குழந்தைக்கு இதை செய்ய வேண்டி வந்துருச்சேன்னு நாங்க பட்ட பாடு
கொஞ்சநஞ்சமில்லை; அப்ப எங்க கஷ்டத்தைப் பார்த்துட்டு சேதுப்பாட்டி தான் எங்களுக்கு ஆறுதல்
சொல்லி, தைரியம் கொடுத்தாங்க.**

அவங்க மேல்மருவத்தூர் ஆதிபராசக்தி அம்மனோட தீவிரமான பக்தை; அதனால ' **அம்மாவைக்
கும்பிட்டுட்டு பயப்படாம ஆப்ரேஷன் செய்ங்க; எல்லாம் சரியாயிடும் ! குழந்தை நல்லா
ஆனபிறகு, அவனையும் கூட்டிட்டு மேல்மருவத்தூர் ஒரு முறை போயிட்டு வாங்க " அப்படின்னு
எங்க சார்பா அவங்களே வேண்டிகிட்டாங்க.**

**அவங்க சொன்ன மாதிரியே நல்லபடியா சிகிச்சை முடிஞ்சுது. நாங்களும் நிம்மதிப்
பெரூமூச்சு விட்டோம். அடுத்தடுத்து ஏதோ காரணங்களால் எங்களால கோவிலுக்கு உடனே போக
முடியலை**.

இந்த நேரத்துல என்னோட நெருங்கின உறவில ஒருத்தர் வீட்டு விசேஷம் பாண்டிச்சேரியில நடக்க
இருந்தது. அதுக்கு எங்க சொந்தக்காரங்க எல்லாரும் ஒரு வேன், ஒரு கார் அரேஞ்ச் பண்னி
சேர்ந்து போகலாம்னு பிளான் பண்ணி இருந்தாங்க. நாங்க அப்ப தாம்பரம் பக்கம் குடியிருந்தோம்;
அவங்க சென்னைலேர்ந்து சாயங்காலம் போல கிளம்பி வந்து, எங்களையும் வழியில வண்டியில
ஏத்திக்கிட்டாங்க. எல்லாரும் ஜாலியா பேசிக்கிட்டே போயிட்டிருந்தோம்.

நாங்க கார்ல தான் உட்கார்ந்திருந்தோம். **ஒரு மணி நேரம் கிட்ட போயிருக்கும். திடீர்னு என்
குழந்தை அழ ஆரம்பிச்சுட்டான்; ' வீல்....வீல்.னு கையில நிக்காம அப்படி ஒரு அழுகை....!
அழுது, அழுது முகமே சிவந்து போச்சு ! என்ன என்னமோ செஞ்சு பார்த்தும் அழுகை நிக்கவே
இல்லை.....சரி, வண்டியில காத்து இல்லையோன்னு நினைச்சு காரை ஓரமா நிறுத்திட்டு கீழே
இறங்கிட்டோம். இறங்கினதும் அழுகை ' டக்' னு நின்னுடுச்சு.**

**கொஞ்ச நேரம் கழிச்சு மறுபடி கார்ல ஏறினதும் மறுபடியும் விடாம அழுகை ! என்ன
பண்றதுன்னு தெரியலை**; எங்களால கூட வந்த மத்த சொந்தக்காரங்க எல்லாருக்கும் வேற
லேட்டாயிட்டிருக்கு; அதனால என் கணவர் ' நாங்க இங்கேயே இறங்கிக்கிறோம்; நீங்க கிளம்புங்க;
நாங்க நாளைக்கு காலையில முதல் பஸ்ஸில வந்துடறோம் ' னு சொல்லிட்டார். அவங்களும் வேற வழி
இல்லாம எங்க லக்கேஜ் மட்டும் இறக்கி வைச்சுட்டு கிளம்பிட்டாங்க .

**இப்ப அழுகையை நிறுத்திட்ட குழந்தையை இடுப்பில வைச்சிட்டு அந்த ஹைவே - ல பக்கத்துல
இருந்த போர்டைப் பார்த்ததும் எனக்கு அப்படியே மெய்சிலிர்த்துப் போச்சு ! ' மேல்மருவத்தூர் 2
கி.மீ ' னு போட்டிருந்துச்சு. உடனே எங்களுக்கு சேதுப்பாட்டியோட வேண்டுதல் தான் ஞாபகம்
வந்தது.**

**அதுவரை நாங்க குழந்தையோட வெளியூர் எங்கேயும் போனதில்லை; இதான் முதல் பயணம்** !

' **இவ்வுளவு நேரம் அழாம வந்த குழந்தை இப்ப கரெக்டா ஏன் அழணும் ? " அந்த வேண்டுதலை
முடிக்கத்தான் எங்களை அம்மனே கோவில் கிட்டவே இறக்கிவிட்டுட்டாங்கனு நாங்க நம்பினோம் !**
அதனால ஒரு ஆட்டோ எடுத்துட்டு கோவில் போய் ஒரு லாட்ஜில ரூம் எடுத்து தங்கிட்டோம்.
அன்னிக்கு ராத்திரியே ஒரு தரிசனம் பார்த்து வேண்டுதலை நிறைவேத்தினோம். மறுநாள்
காலையில ஒரு தரிசனம் பார்த்துட்டு அப்புறம் பஸ் எடுத்துட்டு விசேஷத்துக்கும் போய்ச்
சேர்ந்தோம்.

அடுத்த நாள் எங்க வீட்டுக்கு வந்து சேதுப்பாட்டி கிட்ட நடந்த விஷயத்தைச் சொன்னதும் அவங்களும்
ரொம்ப உணர்ச்சிவசப்பட்டாங்க ! **" வேண்டுதலை முடிக்காம அவ எல்லையைத் தாண்ட முடியாது;
அதான் அம்மாவே குழந்தையை அழ வைச்சு, உங்களை இறங்க வைச்சு வேண்டுதலை வாங்கிட்டா** ! "
அப்படின்னு ரொம்ப நெகிழ்ந்து போனாங்க !

**இப்படி குழந்தையோட போன முதல் பயணத்தை என்னால எப்பவுமே மறக்க முடியாது ! யார்
மேல்மருவத்தூர் பத்தி பேசினாலும், எனக்கு முதல்ல இந்த சம்பவமும் கூடவே எங்க குழந்தைக்காக
வேண்டிக்கிட்ட சேதுப்பாட்டியோட நல்ல மனசும் தான் ஞாபகம் வரும் !!**

நன்றி தோழிகளே !
