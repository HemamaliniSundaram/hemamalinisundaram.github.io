---
layout: post
title:  "ஐயோ மாமியார் வீட்டுக்குப் போகணுமா"
date:   2025-06-22 16:57:54 +0530
author: Hemamalini Sundaram
categories: articles
---

#  \'ஐயோ\.... மாமியார் வீட்டுக்குப் போகணுமா\...? \' 

" ஐயோ சாயங்காலம் மாமியார் வீட்டுக்குப் போகணுமா ? ச்சே.....எனக்கு இது சுத்தமாப்
பிடிக்கவே இல்லை மா ! "

கல்யாணமாகி ஒரு மாதமே ஆன சரோவின் புலம்பல் கேட்டு சிரித்துக் கொண்டே அம்மா வந்தார்.
தங்கை அகிலா கிண்டல் செய்தாள்.

" இப்படிச் சொன்னா எப்படி சரோ ? எல்லாருக்கும் காலங்காலமாய் இருக்கிற வழக்கம் தானே ?
ஏதோ உனக்கு மட்டும் புதுசா இருக்கிற மாதிரி பேசறே ? '

" ம்ம்ம்....நீ ஏன் சொல்ல மாட்டே? நாளைக்கு உனக்கும் இதே போல ஒரு நாள் வருமில்ல, அப்போ
வைச்சுக்கிறேன் , கச்சேரியை..."

சரோ பதில் கொடுக்க, அம்மா இடை புகுந்தார்.

" என்ன இன்னும் சின்னப் புள்ளைங்க மாதிரி சண்டை போட்டுக்கிட்டு ? அகிலா, போய் உன்
வேலையைப் பாரு ! சரோ, உனக்கு என்ன பிரச்சனை அங்கே ? அடுத்த வாரம் நீங்க ரெண்டு பேரும்
ஆஃபீஸ்ல டியூட்டி ஜாயின் பண்ணனும்; நாளைக்கு பண்டிகையும் இருக்கு அதனால தான மாமியார்
அங்கே வரச் சொல்லி இருக்காங்க !; அத்தோட அங்கே போய் ரெண்டு நாள் தங்கிட்டு வந்தா, உன்
மாமியாருக்கும் சந்தோஷமா இருக்கும்; அது கூட செய்யலன்னா, நாளை பின்ன சொல்லிக் காட்ட
மாட்டாங்களா....?

" ஆமாம் மா; இப்படியே ஒவ்வொண்ணுக்கும் ஒவ்வொரு காரணம் சொல்லிடு......உனக்கென்ன நீ ஈஸியா
இங்கே உட்கார்ந்துட்டு சொல்லிடுவே ! அங்கே போய் மாட்டிட்டு முழிக்கிறதென்னமோ, நான் தானே
? ! "

" அப்படி என்ன தான் உன்னை அங்கே கொடுமை பண்ணிட்டாங்கன்னு இப்படி புலம்பறே ? '

' **ம்க்கும்.....இன்னும் அவங்க தனியா கொடுமை வேற பண்ணனுமாக்கும்.....அங்கே போகிறதே
பெரிய கொடுமை தான் ! நம்ம வீடு மாதிரி ஃப்ரீயா இருக்க முடியுதா ? இஷ்டப்பட்ட மாதிரி
ட்ரெஸ் போட முடியுதா ? நிம்மதியா ஒரு சாப்பாடு சாப்பிட முடியுதா ? எப்பப் பாரு,
எல்லாரும் நம்மளையே பார்த்துட்டு இருப்பாங்க; என்னமோ போல இருக்கும் ! இதுல அங்கே
போயிட்டாலே போதும், அக்கம் பக்கம் இருக்கிறவங்க, தெரிஞ்சவங்க அது, இதுன்னு வர்றவங்க,
போறவங்க எல்லாம் என்னமோ எக்ஸிபிஷன் பார்க்கிற மாதிரி என்னை வந்து, வேடிக்கை பார்த்துட்டு
போவாங்க .....ஹ்ம்...உனக்கு எங்கே என் கஷ்டம் புரியப் போகுது ? "**

" கல்யாணமான புதுசுலே எல்லாருக்கும் இப்படித் தான் இருக்கும் சரோ.....போகப் போக உனக்கே
பழகிடும்.....நாலு தரம் போயிட்டு வந்தேன்னா, சரியாயிடும், பாரு...! "

" எனக்கு என்னமோ நம்பிக்கை இல்லை.....இந்த மாதிரி வழக்கத்தை எல்லாம் எவன்
கண்டுபிடிச்சானோ, அவன் மட்டும் என் கையில கிடைச்சான்.......அவ்வ்ளோ தான்.....! "

" அண்னாச்சி, நீங்க வீர வசனம் எல்லாம் பேசினது போதும். அண்ணி ரெடியாயிட்டாங்க; உனக்கு
பத்து நிமிஷம் தான் டைம்; சீக்கிரம் போய் கிளம்பு; மாமியார் வீட்டுக்கு தங்கப் போற
புதுமாப்பிள்ளை, கொஞ்சம் சிரிச்ச மாதிரி மூஞ்சியை வைச்சுக்க.....கிளம்பு....கிளம்பு !
."

**அகிலாவைப் பார்த்து முறைத்துக் கொண்டே, மாமியார் வீட்டுக்குக் கிளம்பத் தயாரானான், கூச்ச
சுபாவம் உள்ள புதுமாப்பிள்ளை சரோ என்ற சரவண**ன் !
