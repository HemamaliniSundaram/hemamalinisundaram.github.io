---
layout: post
title:  "பாட்டிக்கும் பென்ஷன் வேணும்   சங்கம்"
date:   2025-06-22 16:57:54 +0530
author: Hemamalini Sundaram
categories: articles
---

#  \" பாட்டிக்கும் பென்ஷன் வேணும் ! \" சங்கம் !! 

"சாத்வி குட்டி ! தாத்தாவுக்கு பென்ஷன் ஆஃபீஸ் போக நேரமாச்சு.....மீதிக் கதையை
சாயங்காலம் சொல்றேன் ! " என்று கதை கேட்டுக் கொண்டிருந்த பேத்தியிடம் சொல்லிவிட்டு,
சதாசிவம் பென்ஷன் வாங்கி வர சென்றார்.

ஐந்து வயது குட்டிப் பேத்தி சாத்விகா அடுத்து தன் கேள்விக்கணைகளோடு பாட்டி கமலாவிடம்
போனாள்.

" பாட்டி....பாட்டி ! தாத்தா எங்க போறாங்க..? "

" அதுவா கண்ணு....தாத்தா பென்ஷன் வாங்க போகறாங்க ! "

" பென்ஷன்னா.....? "

' ம்ம்ம் ...பென்ஷன்னா....என்ன சொல்றது ? !! "

சற்று யோசித்த கமலா பாட்டி,

." இப்ப உங்க அப்பா, அம்மா வேலைக்குப் போகிற மாதிரி முன்ன தாத்தாவும் வேலைக்குப்
போனாங்க....அப்புறம் வயசாயிடுச்சுனு 'ரிடையர்' ஆயிட்டாங்க..., தாத்தாவுக்கு செலவுக்கு
பணம் வேணுமில்ல.....அதுக்கு தாத்தா வேலை பார்த்த கம்பெனி இப்ப கொடுக்கற பணத்துக்கு
;பென்ஷன்''னு பேரு !

என்று குழந்தைக்கு புரியும் வகையில் சொன்னார்.

ஒரு ரெண்டு நிமிஷம் பெரியமனுஷி போல யோசித்த சாத்விகா அதை உள்வாங்கிக் கொண்டாள்;
பிறகு அடுத்த கேள்வி கேட்டாள் :

**" உங்களுக்கு பென்ஷன் வாங்க என்னிக்கு போகணும், பாட்டி ? '**

கமலாவுக்கு சிரிப்பு பொத்துக்கொண்டு விட்டது. வாய்விட்டு சிரித்தபடி குழந்தையை
அணைத்துக் கொண்டாள்.

" சாத்வி ! தாத்தா மாதிரி வேலைக்குப் போனவங்களுக்கு தான் பென்ஷன் எல்லாம் ! பாட்டி தான்
வேலைக்கே போகலியே......? "

" அதெப்படி பாட்டி ?\...**.நீங்களும் தான் வீட்டில வேலை செய்யறீங்க ? சாப்பாடு செய்ய
அம்மாக்கு ஹெல்ப் பண்றீங்க......எனக்கு கதை சொல்லி, சாப்பாடு கொடுக்கறீங்க...... என்னை
பார்க், கோவில் எல்லாம் கூட்டிட்டு போறீங்க .......தாத்தாக்கு மருந்து, கண்ணாடி எல்லாம்
தேடிக் கொடுக்கிறீங்க.......அப்ப இதெல்லாம் வேலை இல்லியா, பாட்டி .....? "**

" அது.....வந்து.....இதுவும் வேலை மாதிரி தான் ; ஆனா இதுக்கெல்லாம் பென்ஷன் கொடுங்க
மாட்டாங்கடா , கண்ணு ! "

குழந்தையிடம் சமாளித்தாலும், கமலாவின் மனம் சமாதானம் ஆகவில்லை. எத்தனையோ வருடங்களாக
அவருக்குள்ளும் இந்த உறுத்தல் இருந்து கொண்டு தான் இருக்கிறது.

**ஒரு பெண் வேலைக்குப் போவதும், போகாததும் அவள் விருப்பம்; ஆனால், ஒரு மனைவியோ, தாயோ
வேலைக்குப் போவதும், போகாததும் அவள் விருப்பம் மட்டுமே அல்ல ! கணவன், குடும்ப சூழல்,
பொருளாதாரம் என பல்வேறு காரணிகள் அதை தீர்மானிக்கின்றன !**

**அப்படி ஒரு பெண் வேலைக்கு செல்லாமல் வீட்டில் இருக்கும்பட்சத்தில் அவள் தன் ' ப்ரைம் '
என்று சொல்லப்படும் இருபதுகளில் தொடங்கி, ஐம்பது வரையில் தன் நேரம், ஆற்றல், உழைப்பு,
திறமை அனைத்தையும் தன் குடும்பத்துக்காக தான் செலவு செய்கிறாள். ஆனால்.....அவளுடைய
அந்த உழைப்புக்கு அங்கீகாரம் ???**

வெளியே சென்று உழைக்கும் பெண்களுக்கு தங்கள் வயதுகாலத்தில் தங்களை காப்பாற்றிக் கொள்ள
'பென்ஷன்' இருப்பது போல, **நமக்கும் ஒன்று இருந்தால்........காளான்கள் போல எல்லா
இடங்களிலும் முளைத்துள்ள முதியோர் இல்லங்கள் ஒருவேளை குறைந்திருக்குமோ.....?**

**கமலா பாட்டிக்கு மட்டுமல்ல, எனக்கும் விடை தெரியவில்லை தான்......!!!**
