---
layout: post
title:  "லேடீஸ் எல்லாம் ஏன் இப்படி இருக்கீங்க"
date:   2025-06-22 16:57:55 +0530
author: Hemamalini Sundaram
categories: articles
---

#  \" லேடீஸ் எல்லாம் ஏன் இப்படி இருக்கீங்க ? \" 

**பவித்ராவுக்கு அன்னைக்கு காலைலேர்ந்தே உடம்பு முடியலை; பின்னந்தலையிலே யாரோ '
நங்நங்'னு சம்மட்டியால அடிக்கிற மாதிரி அப்படி ஒரு வலி ! ராத்திரி எல்லாம் தூக்கம்
சரியா இல்லை; திடீர், திடீர்னு அப்படியே வேர்த்துக் கொட்டி ட்ரெஸ்ஸே முழுசா
நனைஞ்சுரும்......இதயம் படபடனு அடிச்சுக்கிறது காதுல தெளிவா கேட்கும்......!**

இதெல்லாம் நேத்துன்னு தான் இல்ல, போன ஒரு வாரமாவே அவளுக்கு உடம்பு இப்படி தான் இருக்கு
; வீட்டுல சொன்னா, ' உனக்கு நாப்பத்தஞ்சு வயசு ஆகப்போகுது, **மெனோபாஸ் ஆகத் தான்
இருக்கும்; சும்மா இதெல்லாம் போட்டு மனசுல உழப்பாம, உன் வேலையைப் பாரு ! ' என்று
முடித்து விட்டார்கள்.**

பவித்ராக்கும் வேறு வழி இல்ல; கணவர் ஏற்கனவே ஆஃபீஸ் டென்ஷன், பி.பி, சுகர்னு இருக்காரு
; மகன்கள் ரெண்டு பேஉம் கல்லூரி, பள்ளியில் இருக்காங்க. " **நான் ' உடம்பு முடியலை' னு
படுத்துட்டா, வீட்டைப் பார்க்குறது யாரு ? " இந்த எண்ணத்தாலேயே பல்லைக் கடிச்சிட்டு
சமாளிச்சுட்டிருந்தா**.

எல்லாரும் வெளியில் போய்ட்டாங்க ; மதிய உணவு செஞ்சுட்டிருந்த போது, திடீர்னு ஒரு
நிமிஷம் உலகமே சுத்தின மாதிரி இருந்துச்சு ! பவி பயந்து போயிட்டா; பாத்திரம் எடுக்க
கீழே குனிஞ்சா , அப்படியே தலைக்குள்ள ஏதோ குத்துற மாதிரி இருக்கு !

' வீட்டுல தனியா இருக்கோம் ; எங்கே ஏதாவது மயங்கி விழுந்துருவோமோ ' அப்படின்னு பயம்
வந்துருச்சு; ' இந்த ஊருக்கு மாத்தலாகி வந்து ரெண்டு மாசம் தான் ஆச்சு; ஆபத்துக்கு
பாவமில்லை'னு பக்கத்து வீட்டு அக்கா அகிலா கிட்ட நிலைமையைச் சொல்லி, உதவி கேட்டா.

அகிலா அக்கா அவங்க வழக்கமா போற மருத்துவர் கிட்ட அழைச்சுட்டுப் போனாங்க. அவர் பல்ஸ்,
பி.பி எல்லாம் பார்த்துட்டு, ' **பல்ஸ் ரொம்ப அதிகமா இருக்கு; இதுக்குப் பேரு ' பெரி-
மெனோபாஸ்'.....இதெல்லாம் மெனோபாஸ் வரதுக்கு முன்னால வரக் கூடிய மாற்றங்கள்; நல்ல
வேளையா இப்ப வந்தீங்க, இப்படியே கவனிக்காம விட்டீங்கன்னா, வேற ஏதாவது பெரிய பிரச்சனையா
மாறியிருக்கும் ! ரெண்டு வாரம் இதை எடுத்துட்டு மறுபடி வாங்க;!" அப்படின்னு சொல்லி,
மாத்திரை எழுதிக் கொடுத்தாரு.**

ஆட்டோவில வீட்டுக்கு வரும்போது பவி எதுவுமே பேசல; என்ன பண்றது, எப்படி
சமாளிக்கிறதுனு ஒண்ணுமே புரியலை ! அம்மா, மாமியார்னு எந்தத் பெண் துணையும் இல்ல !

அவளோட குழப்பத்தைப் புரிஞ்சுக்கிட்ட அகிலாக்கா, தன் வீட்டுக்கு கூட்டிட்டுப் போனாங்க; பவி
வேணாம்னு வற்புறுத்தியும் விடல; அவளை உட்காரச் சொல்லிட்டு, இரண்டு பேருக்கும் சூடா
ஏலக்காய் டீ போட்டு எடுத்துட்டு வந்தாங்க !

**பவிக்கு ஏலக்கா வாசனையோட அந்த நேரத்துக்கு அந்த டீ தேவாமிர்தமா இருந்துச்சு !**

**' ரொம்ப தேங்க்ஸ்க்கா; டீ ரொம்ப சூப்பர்.... ! "**

ஒரு சிரிப்போடு அதைக் கேட்டுக்கொண்ட அகிலாக்கா, " ஏன் பவி ! மனசுக்குள்ள ரொம்ப சிந்தனை
ஓடுது போல, முகமே காட்டுதே ....! " என்றார்.

" ஆமாக்கா; உங்களுக்கே தெரியும், வீட்டுல வேற யாருமில்ல; எல்லா வேலையும் நான் ஒண்டியா
தான் செய்யணும்; இதுல உடம்பு வேற இப்படி ஆயிருச்சேன்னு தான் யோசனையா இருக்கு; '
**மெனோபாஸ்' தானேன்னு வீட்டுல சாதாரணமா சொல்றாங்கக்கா....."**

" அப்படி தான் சொல்லுவாங்க பவி ! "

" அக்கா...!.." பவி அதிர்ச்சியாய்க் கேட்டாள்.

" **ஆமா பவி, நானும் இந்தப் பேச்சை எல்லாம் கடந்து தான் வந்திருக்கேன் ! 'இதுல நான்
உனக்கு நாலு வருஷம் சீனியர்** ! "

" அப்படியாக்கா ? "

" ஆமா பவி, போன நாலு வருஷமா இதைப் பத்தி எல்லா விஷயங்களையும் தெளிவா படிச்சுத்
தெரிஞ்சுக்கிட்டேன்; என் அனுபவத்தையும் வைச்சு புரிஞ்சுக்கிட்டேன் . ஒரு ' புக் ' எழுதற
அளவு இதுல விஷயம் இருக்குன்னா பாரேன் ! **ஆனா நம்ம சமுதாயத்துல இதைப் பத்தி சரியான
புரிதலோ, விழிப்புணர்வோ இல்ல; ' மெனோபாஸ் பிரச்சனை தானே; இதுக்குப் போயி இவ்வுளோ
அலட்டிக்கிறாங்க ? ' அப்படின்னு தான் பல பெண்கள் உள்பட நினைக்கிறாங்க ! "**

**" அப்ப எப்படி தாங்கா சரி பண்ணிக்கிறது ? '**

" **முதல்ல நாம நம்ம உடம்பை சரியா புரிஞ்சுக்கணும் ! இதுல நீ மட்டும் தனியா இல்லை,
பவி ! எல்லாப் பெண்களுக்கும் இயற்கையா இந்த வயசில வரக்கூடிய மாற்றங்கள் தான் இது !
சிலருக்கு இந்த பருவம் ரொம்ப சாதாரணமா கடந்து போகுது ; வேற சிலருக்கு " ஏன் தான்
பொண்ணாப் பிறந்தோமா ? ' அப்படின்னு நொந்துக்கிற அளவுக்கு பிரச்சினைகள் வருது !
இதெல்லாமே அவங்கவங்க உடல் ஆரோக்கியம், வயசுக்கு வந்ததுலேர்ந்து இருந்த வாழ்க்கை முறை,
கர்ப்ப காலத்துல எடுத்துக்கிட்ட மருந்துகள், அவங்க அம்மாவோட மெனோபாஸ் எப்ப நின்னது ? -
இப்படி பலவிதமான காரணங்களை அடங்கியதா இருக்கு !**

**பெண்களுக்கு ஏற்படற மத்த ஹார்மோன் மாற்றங்களான பூப்பெய்துதல், குழந்தை பிறப்பு --
இதெல்லாமே சமுதாயத்துல சந்தோஷமான விஷயங்களா பார்க்கப்படுது; உறவுகளாலயும்
கொண்டாடப்படுது; ஆனா இந்த மெனோபாஸ் மட்டும் பல பெண்கள் தனியா கடந்து வரவேண்டிய நீண்ட
பயணமா தான் இருக்கு** !

" ஆமாக்கா ; எனக்கு அது தான பயமா இருக்கு ! "

" **இதுல பயப்படவோ, பதட்டப்படவோ எதுவுமில்லை பவி, முதல்ல இதை மனசளவுல ஏத்துக்கணும்
! அடுத்தது, நம்முடைய உடலுக்கும், மனசுக்கும் நாம பொறுப்பெடுத்துக்கணும் ! சரியான
உணவுப் பழக்கங்கள், யோகா, தியானம்னு மனசை ' ரிலாக்ஸ்' பண்ற விஷயங்கள், நமக்குப் பிடிச்ச
விஷயங்கள்ல நம்மை ஈடுபடுத்திக்கணும் !'**

" நீங்க தான் பார்க்கறீங்களே அக்கா ? எனக்கு எங்க அதுக்கெல்லாம் நேரம் ? "

" நானும் இப்படி பேசிட்டிருந்த ஆளு தான் பவி ! எனக்கு இந்த மாதிரி பிரச்சனைகள் வந்து
நம்ம டாக்டர் கிட்ட போனப்போ தான் அவர் நல்லா என்னைத் திட்டி விட்டுட்டாரு ; ' **லேடீஸ்
எல்லாம் ஏன் இப்படி இருக்கீங்க ? உங்க உடம்பைப் பார்த்துக்கிறதுக்கு எதுக்கு இப்படி '
கில்டி' யா ஃபீல் பண்றீங்க ? உங்களுக்காக நேரம் செலவழிக்கிறது பெரிய தியாகம் எல்லாம்
கிடையாது; உங்க உடம்பை ஒழுங்கா பார்த்துக்கிறது உங்க கடமை ' அப்படின்னு எனக்கு
உறைக்கிற மாதிரி சொல்லி, யோகா மிஸ் கிட்ட போகச் சொல்லி , அட்வைஸ் பண்ணாரு ! "**

" நிஜமாவா கா... ? '

" ஆமாம் பவி ! **இந்த மெனோபாஸ்ங்கிறது ஒரு நாள், ரெண்டு நாள் ஜூரம் மாதிரி சின்ன
சமாச்சாரம் இல்ல பவி ! வருஷக்கணக்கா நம்ம உடம்புல நடக்கற ஒரு ' பிராசஸ் ' ; அதனால
பிரச்சனை வரும்போது உடம்பு ரீதியா என்னென்ன மருத்துவ ஆலோசனை தேவையோ அதை எடுக்கணும்;
அதே நேரம் மனசை ஆரோக்கியமா வைச்சுக்க நம்ம வாழ்க்கைமுறையிலயும் மாற்றங்கள் செஞ்சு தான்
ஆகணும் ; அதான் ' சொல்றாங்களே, " லைஃப்ஸ்டைல்' அதையும் மாத்தி தான் ஆகணும் !** "

" **எங்க வீட்டுல அதெல்லாம் நடக்குமா ? "**

**" நடக்க வைக்கணும் பவி, அது உன் கையில தான் இருக்கு** ! என் அனுபவத்துல சொல்றேன்;
யோகா செய்ய ஆரம்பிச்ச அப்புறம் , படபடப்பு குறையுது, ஒரு நல்ல அமைதி நம்ம மனசுக்கு
கிடைக்குது ; தேவையில்லாம எரிச்சல், அதனால வீட்ல சண்டை இதெல்லாம் வராது ! உனக்குன்னு
காலைலயோ, சாயங்காலமோ ஒரு நேரம் வைச்சுக்கோ; அந்த நேரத்துல வீட்டுல மத்தவங்க அவங்கவங்க
வேலையைப் பார்த்துக்கட்டும்; யாரும் ஒண்ணும் சின்னக்குழந்தை இல்லையே ?

**பவி, சில நேரங்கள்ல நம்ம பசங்க வளர்ந்துடறாங்க; நாம தான் அதைக் கவனிக்காம , ' அவங்க
இன்னும் சின்னப் பசங்க தான்' அப்படின்னு நினைச்சு நம்மளை நாமே கஷ்டப்படுத்திக்கறோம்; வீட்டுல
மத்தவங்களுக்கு புரியலேன்னாலும் பரவாயில்லை, உனக்குப் பிரச்சனைகள் இருக்குன்னு வாயைத்
திறந்து சொல்லு; அதுக்கு இதெல்லாம் தேவைன்னு சொல்லு ; நம்ம உடம்பையும், அதனோட
தேவைகளையும் நாம முதல்ல ஒத்துக்கணும் இல்லையா ? '**

அகிலா நீளமாகப் பேசி நிறுத்தினாள்; சற்று நேரம் யோசனையில் ஆழ்ந்த பவி,

" **சரிக்கா; உங்க யோகா மிஸ் அட்ரஸ் கொடுங்கக்கா; உடம்பு கொஞ்சம் சரியானதும், நானும்
வரேன் .....! " என்றாள் தெளிந்த மனத்தோடு !**

\*\*\*\*\*\*\*\*\*\*\*\*\*\*\*\*\*\*\*\*\*

நன்றி தோழிகளே !
