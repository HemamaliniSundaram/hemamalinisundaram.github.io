---
layout: post
title:  "பெண் குழந்தைங்க எல்லாம் கையில கரண்டியோட பிறக்குமா"
date:   2025-06-22 16:57:54 +0530
author: Hemamalini Sundaram
categories: articles
---

#  பெண் குழந்தைங்க எல்லாம் கையில கரண்டியோட பிறக்குமா ? 

பள்ளி நேரம் முடிந்து நானும், சுமியும் பஸ்ஸில் வீட்டுக்கு திரும்பிகிட்டிருக்கோம்.
திடீர்னு எனக்கு நானே சிரிச்சுக்கவும், சுமி என்னை ஒருமாதிரியாப் பார்த்தா.

" ஏய்....கயல் ....என்னாச்சு ? நீயே சிரிச்சுக்கிறே ? "

" இன்னிக்கு கிளாஸ்ல என்னாச்சு தெரியுமா ? மது இல்லை....அவ.....என்ன கேட்டா
தெரியுமா ? "

எனக்கு மீண்டும் சிரிப்பு பொத்துக் கொண்டு வந்தது.

" **ஏன் மிஸ், பெண் குழந்தைங்க எல்லாம் கையில கரண்டியோட பிறக்குமா அப்படின்னு கேட்டா
...அவ கேட்டதை கற்பனை பண்ணிப் பார்த்தேனா....."**

சுமியும் சேர்ந்து சிரித்தாலும், டக்கென சிரிப்பை நிறுத்தினாள்.

" ஏன் அப்படி கேட்டாளாம் ? '

" அதைக் கேட்காம இருப்பேனா சுமி ? **அவ இப்ப ஃபிஃப்த் கிளாஸ் வந்துட்டா.....அதனால
எப்பப்பாரு அவங்க அம்மாவும், பாட்டியும் அவளை சமையல் செய்ய கத்துக்கோன்னு சொல்லிட்டே
இருக்காங்களாம்......"**

\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*

என் மனம் வகுப்புக்கு சென்றது. நான் பணி புரிவது நகரத்துக்கும் கிராமத்துக்கும் இடைப்பட்ட
ஒரு ஊர். விடுமுறை முடிந்து வரும்போது, எல்லாப் பிள்ளைகளையும் சாதனைப் பெண்கள் பத்தி
ஒரு கட்டுரை எழுதிட்டு வரச் சொல்லியிருந்தேன்.

எல்லாரும் கல்பனா சாவ்லா, சரோஜினி நாயுடு, எம்.எஸ். சுப்புலக்ஷ்மி, இந்திரா காந்தி,
மேரி கோம், பி.டி. உஷா ......இப்படி பல துறைகளிலும் சாதித்த பெண்களைப் பத்தி
எழுதிட்டு வந்திருந்தாங்க. அந்த வகுப்புல தான் மது இந்த சந்தேகத்தைக் கேட்டா .

" **மிஸ்......பெண் குழந்தைங்க எல்லாம் கையில் கரண்டியோட தான் பிறக்குமா மிஸ் ? "**

வகுப்பு முழுதும் கொல்லுனு சிரிச்சுட்டாங்க ; மதுவுக்கு ஒரு மாதிரி ஆகிப்போச்சு !

நான் வகுப்பை அமைதிப்படுத்திட்டு அவளைக் கேட்டேன்.\
' இல்லை மது ! எல்லாக் குழந்தைங்களும் ஒரே மாதிரி தான் பிறக்கும் ; உனக்கு யார் இப்படி
சொன்னது ? "

" இ**ல்ல மிஸ்......எங்க பாட்டி தான் சொன்னாங்க.....பெண் குழந்தைங்க பிறக்கும் போதே
கையில் கரண்டியோட பிறக்கிறாங்க....அதனால நானும் சமையல் செய்யக் கத்துக்கணும்னு சொன்னாங்க
மிஸ் ! "**

**மதுவின் பாட்டி மேல் எக்கச்சக்க கோபம் வந்தாலும், அடக்கிக் கொண்டேன்.**

" ஏன் அப்படிச் சொன்னாங்க மது ? "

" எங்க அம்மாவும் பாட்டியும் என்னை எப்பப் பாரு சமையல் செய்ய கத்துக்கோன்னு சொல்லிட்டே
இருக்காங்க மிஸ். எனக்கு பிடிக்கலை, நான் செய்ய மாட்டேனு சொல்லி சண்டை போட்டேனா,
அதுக்கு எங்க பாட்டி இப்படி சொன்னாங்க மிஸ் ! "

" சமையல் செய்யக் கத்துக்கலாமே, அது ஈஸி தான் மது ! "

" **இல்ல மிஸ் ! எப்பப் பாரு, என்னை மட்டும் சொல்றாங்க; பிரவீனை சொல்லமாட்றாங்க
மிஸ்......அதான் மிஸ் நான் சண்டை போட்டேன் ! "**

மது சொல்லவும் தான் எனக்கு விஷயம் சரியாக புரிந்தது. பிரவீன் மதுவின் அண்ணன்; எங்கள்
பள்ளியில் எட்டாம் வகுப்பு படிக்கிறான்.

**சமூகம் இப்படித் தான் இருக்கிறது ! ஒரே பருவத்தில் ஆண் குழந்தைகளுக்கும், பெண்
குழந்தைகளுக்கும் வெவ்வேறு அளவுகோல்கள் நம் சமூகத்தில் இருக்கின்றன.**

**பெண்குழந்ததை என்றால் அவள் சமையல், கோலம் தையல், மேக்கப்,, பாட்டு, - இப்படி சில
விஷயங்களை கற்றுக் கொண்டே ஆக வேண்டும் என்று தான் சமுதாயம் நிர்ப்பந்தப்படுத்துகிறது.
அவர்களுக்கு இதில் விருப்பம் இருக்கோ, இல்லையோ -- இது பற்றி யாருக்கும் கவலையோ,
அக்கறையோ இல்லை . இதில் மதுவின் அம்மாவும், பாட்டியும் மட்டும் விதிவிலக்கா என்ன ?**

சில நிமிடங்கள் யோசித்தேன்;. மதுவின் அம்மாவையோ, பாட்டியையோ குற்றம் சொல்லக்கூடாது ;
மதுவுக்கு அவர்கள் மீது இருக்கும் மரியாதை கெடக் கூடாது !

" **பெண் குழந்தை தான் சமையல் கத்துக்கணும்னு கிடையாது மது ! எல்லாரும் தான் சமையல்
செய்யக் கத்துக்கணும் ! பாய்ஸ்க்கு பசிக்கிறதில்லையா என்ன ? "**

வகுப்பில் மீண்டும் சிரிப்பலை எழுந்தது.

" அதான் மிஸ் நானும் நினைச்சேன் ! "

" **உங்க பாட்டி சின்னப்பிள்ளையா இருந்த காலத்துல பெண்குழந்தைகளுக்கு சமையல் மட்டுமே
சொல்லிக் கொடுத்திருப்பாங்க; அதனால அப்படிச் சொல்றாங்க !**

**இப்பல்லாம் பெண்குழந்தைகளுக்கு கத்துக்க இன்னும் நிறைய விஷயங்களும் வாய்ப்புகளும்
வந்திருக்கு; அதனால உனக்கு என்ன பிடிக்குமோ, அதை எல்லாம் நீ கத்துக்கலாம்; இப்ப நீங்க
எல்லாரும் எழுதிட்டு வந்த சாதனைப்பெண்கள் எல்லாருமே அது மாதிரி அவங்களுக்கு பிடிச்ச
துறையில் கத்துக்கிட்டு, அதுல சாதிச்சுக் காட்டுனவங்க தானே !**

கண்களில் சந்தோஷம் மின்ன, " ஆமாம் மிஸ் ! " என்ற மதுவின் முகத்தில் மறுபடியும் குழப்பம்
படர்ந்தது.

" **அப்ப சமையல் மிஸ் ?** "

" **சாதனை செய்யத் தெம்பு வேணுமில்ல; அதனால சமையலும் கட்டாயம் கத்துக்கணும்; நீ
மட்டுமில்ல, நம்ம எல்லாருக்கும் மூணு வேளை பசிக்குது இல்ல; அதனால நாம எல்லாரும் சமையல்
செய்யத் தெரிஞ்சுக்கணும்; நாளைக்கு நம்ம வகுப்புல எல்லாரும் ஒவ்வொரு ஐட்டம் எப்படிச்
செய்யறதுன்னு வீட்டுல கேட்டு எழுதிட்டு வரணும்; இங்க வகுப்புல வந்து படிச்சுக் காட்டணும்;
ஆசை இருக்கிறவங்க செஞ்சு எடுத்துட்டும் வர்லாம், ஓ.கே ? "**

" யெஸ் மிஸ் ! "

**எல்லாரும் கோரஸாக குரல் கொடுக்கவும், மதுவின் முகமும் தெளிந்தது** !

\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*

**" சூப்பர் கயல் ! நல்ல ஐடியா பண்ணினே ....நம்மோட அடுத்த தலைமுறையாவது இந்த மாதிரி
அபத்தமான எண்ணங்கள்லேர்ந்து விடுபடட்டும் ! நாளைக்கு என் கிளாஸ்லயும் இதே மாதிரி பண்ண
சொல்றேன் ! சமுதாயத்தோட இந்த மனோபாவத்தை மாத்த நம்மோட சின்ன முயற்சியா இருக்கட்டுமே !
என்றாள் சுமி.**

**\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\***

**கயலும், சுமியும் அவங்க கடமையை பண்ணிட்டாங்க; நீங்க என்ன பண்ணப்போறீங்க ஃப்ரெண்ட்ஸ் ?**

**நன்றி !**
