---
layout: post
title:  "தாத்தாவின் ஸ்பெஷல் பரிசு"
date:   2025-06-22 16:57:54 +0530
author: Hemamalini Sundaram
categories: articles
---

#  \" தாத்தாவின் ஸ்பெஷல் பரிசு ! \" 

மாம்ஸ்ப்ரெஸ்ஸோவில் \"தாத்தாவின் ஸ்பெஷல் பரிசு ! \' என்ற தலைப்பில் நான் எழுதிய முதல்
பதிவு நவம்பர் 3, 2021 அன்று வெளியானது\... அதைத் தளத்தில் பார்த்த சந்தோஷமும்,
பூரிப்பும் சமீபத்தில் என் பதிவுகளின் பார்வையாளர்கள் எண்ணிக்கை ஒரு மில்லியன் ஆனபோது
பன்மடங்காக ஆனது ! என் கருத்துக்களையும், கவிதைகளையும் உங்கள் அனைவரோடும் பகிர்ந்து
கொள்ள வாய்ப்பளிக்கும் நம் தளத்திற்கு என் மனம் நிறைந்த நன்றிகள் !!\
என் முதல் பதிவின் தலைப்பில் அமைந்த இன்னொரு கதை இது. ! என்னை ஊக்குவித்து கருத்து
தெரிவிக்கும் அனைத்து அன்பு உள்ளங்களுக்கும், என் மனம் நிறைந்த நன்றிகள் !!

" போம்மா....இந்தத் தாத்தா எப்பப் பாரு, பெரிய கிஃப்ட்டே தர மாட்டேங்குறாரு...! "
பத்து வயது வருண் சிணுங்கிக் கொண்டே கவிதாவிடம் வந்தான்.

விஷயம் இது தான் : **கணேஷ் -- கவிதா தம்பதியின் ஒரே மகன் வருண். அவன் பிறந்தநாள்,
தீபாவளி போன்ற விசேஷங்களுக்கு கவிதாவின் பெற்றோர் விலை உயர்ந்த பரிசுகளோ, நிறைய பணமோ
தருவார்கள். வருண் கூடவே இருக்கும் தாத்தா சேதுவோ, வியூதி பூசி ஆசீர்வாதம் செய்து,
சின்னச் சின்ன பரிசுகளோ அல்லது குறைந்த அளவு பணமோ தான் தருவார்.**

" பெரியவங்களைப் பத்தி இப்படி எல்லாம் பேசக்கூடாதுன்னு சொல்லியிருக்கேன் இல்ல ..? உனக்கு
என்ன வேணுமோ அப்பா தான் வாங்கித் தராங்களே....போ, போய் ஃப்ரெண்ட்சுக்கு கொடுக்க சாக்லேட்
எடுத்து வைச்சிக்க..."

கவிதா பேச்சை மாற்றிவிட்டு வருணை அனுப்பினாலும், அவளுக்குமே அந்தக் கேள்வி உள்ளுக்குள்
இருக்கத் தான் செய்தது.

ஏதோ ஒரு முறை பேச்சுவாக்கில் கணேஷிடம் இதைப் பத்தி தெரியாத்தனமாக சொல்லிவிட,
அவனுக்கு பயங்கர கோபம் வந்து விட்டது.

" நாம ரெண்டு பேரும் வேலைக்கு போறோம்; அப்பா நம்ம கூட இருந்து, வருணை பொறுப்பாப்ப்
பார்த்துக்கிறதுக்கு நாம தான் அவருக்கு பணம் தரணும், தெரியுமா ? வருண் சின்னப் பையன்,
ஏதோ விவரமில்லாம பேசினா, நீயும் இதை எங்கிட்ட சொல்றே ? அவருக்கு வர்ற பென்ஷன்ல அவர்
மருந்து, மாத்திரைன்னு சமாளிக்கிறாரு, அதே பெரிசு ! " என்று சத்தம் போட்டான். அதன்
பின் கவிதாவும் அதைப் பற்றி வாயே திறப்பதில்லை.

\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*

காலங்கள் ஓடின; வருண் வளர்ந்து, பிளஸ் டூ முடித்துவிட்டான். கல்லூரியில் சேரக்
காத்திருக்கிறான்.

வருணுக்குப் பிடித்த படிப்புக்கான நேர்முகத் தேர்வு கோவையில் ஒரு கல்லூரியில் நடந்தது.
அதற்குச் சென்ற வருணும், கணேஷும் மறுநாள் அதிகாலை சென்னை திரும்பி விட்டனர்.

வாக்கிங் முடித்து விட்டு வீட்டுக்கு வந்த தாத்தா சேது, அவர்களைப் பார்த்து உற்சாகமானார்.

" அட, வருண் ! வந்துட்டியா....! செலக்ட் ஆயிட்டியாமே ? சூப்பர் டா.....! "

வருண் அமைதியாக இருக்கவும், அவருக்கு என்னவோ சரியில்லை என்று புரிந்தது.

" ஏண்டா உம்முன்னு இருக்கே ? சீட் கிடைச்ச சந்தோஷமே முகத்திலே காணும் ? கணேஷ்.....என்ன
பிரச்சனை......? நீயாவது சொல்லேன் ? "

" **அது வந்துப்பா....வருணுக்குப் பிடிச்ச கோர்ஸ் இது, சரி தான்; ஆனா நாம இருக்கிறது
சென்னை; இப்ப படிப்புக்காக வருணை அங்கே அனுப்பினா, ஹாஸ்டல் ஃபீஸ் வேற தனியா ஆகும்;
காலேஜ் ஃபீஸுக்கு பணம் இருக்கு. ஆனா இப்ப ஒரு வாரத்துக்குள்ள அவங்க சீட் கன்ஃபர்ம் பண்ணி,
ஹாஸ்டல் ஃபீஸும் சேர்த்து கட்டச் சொல்றாங்கப்பா; அதுவே கிட்டத்தட்ட ஒரு இலட்சம் ஆகுது, எங்க
ரெண்டு பேருக்கும் இப்ப ஒரு வருஷத்துக்கு எந்த லோனும் போட முடியாது. அதான் என்ன
பண்ணறதுனு தெரியலைப்பா.......யோசிச்சுகிட்டிருக்கோம்...."**

**கணேஷ் கவலையாய் சொன்னான்.**

" இதானா விஷயம் ? கவலையை விடு....பணம் நான் தர்றேன் ' என்றார் சேது.

" எப்படிப்பா ? உங்க கிட்ட ஏதுப்பா அவ்வுளவு பணம் ? "

" இரு....வர்றேன்..." என்று உள்ளே போன சேது ஒரு ஃபைலை எடுத்து வந்து, கணேஷிடம்
கொடுத்தார். அதை வாங்கிப் பார்த்த கணேஷ் ஆச்சரியத்தில் வாயடைத்துப் போனான் !

அதில் சேது வருண் பெயரில் எல்.ஐ.சியின் ' சைல்ட் ஃபார்ச்சூன் பிளஸ் ' என்ற பாலிசியை
எடுத்திருந்தார்.

" **என்னடா பார்க்கிறே ? இது வருண் படிப்புக்காக நான் சேர்த்து வைச்ச பணம் தான் ! என்
ஃப்ரெண்ட் ஜகந்நாதன் இருக்கானே, அவன் எல்.ஐ.சி ஏஜெண்ட். அவன் ஏழு வருஷத்துக்கு முன்னாடியே
ஒரு நாள் எங்கிட்ட " டேய் ....பேரன் காலேஜ் படிக்கற சமயம் பணம் நிறைய தேவை இருக்கும்;
இப்பவே இதுல சேர்க்க ஆரம்பிச்சா, அப்போ ரொம்ப உபயோகமா இருக்கும் ' அப்படின்னு அட்வைஸ்
பண்ணினான்; யோசிச்சுப் பார்த்தப்ப, எனக்கும் சரின்னு பட்டுது, அதான் யார்கிட்டயும் சொல்லாம,
இந்த பாலிசியை வருண் பேர்ல எடுத்து,ட்டேன்; என் பென்ஷன் பணத்துல மிச்சம் பிடிச்சு,
கரெக்டா ப்ரிமீயம் கட்டிட்டு வர்றேன். இதைக் கொண்டு போய் சரண்டர் பண்ணினா, நாலு நாளைக்குள்ள
நீ கேட்ட ஒரு இலட்சம் கிடைச்சிரும்...! என்ன வருண், சந்தோஷம் தானே ? "**

சேது கேட்கவும், வருண் மகிழ்ச்சியில் திளைத்தான்.

" **தாத்தா.....நீங்க எப்பவும் எனக்கு சின்னச் சின்ன கிஃப்ட் தான் கொடுத்தீங்கன்னு
நினைச்சுட்டே இருப்பேன்; இப்ப ஒரு சூப்பர் ஸ்பெஷல் கிஃப்ட் கொடுத்து அசத்திட்டீங்க தாத்தா,
ஹேய்.......! " என்று கத்தியபடி ஓடிச்சென்று அவரைக் கட்டிப் பிடித்துக் கொண்டான்.**

\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*
