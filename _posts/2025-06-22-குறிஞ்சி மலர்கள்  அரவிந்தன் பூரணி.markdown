---
layout: post
title:  "குறிஞ்சி மலர்கள்  அரவிந்தன் பூரணி"
date:   2025-06-22 16:57:54 +0530
author: Hemamalini Sundaram
categories: articles
---

#  \" குறிஞ்சி மலர்கள் - அரவிந்தன், பூரணி ! \" 

**" நிலவைப் பிடித்து சிறுகறைகள் துடைத்து**

**சிறுமுறுவல் பதிந்த முகம் -**

**நினைவைப் பதித்து மனஅலைகள் நிறைத்து**

**சிறுநளினம் தெறித்த விழி ...."**

என்ன ஒரு அழகு.......என்ன ஒரு ரசனை மிகுந்த வரிகள் ....அப்பப்பா.....இதைப் படிக்கும்
போதே , அரவிந்தனுக்கு மட்டுமல்ல நம் மனக்கண்ணிலும் பூரணி உருவாகி
விடுவாள்........கிட்டத்தட்ட இருபத்தைந்து வருடங்களுக்கு முன் நான் படித்த வரிகள் இவை.
**அமரர் நா, பார்த்தசாரதி அவர்களின் 'குறிஞ்சி மலர்' நாயகன் அரவிந்தன், நாயகி பூரணி
-- இவர்களை நான் மட்டுமல்ல, இந்த நாவலைப் படித்த யாருமே மறக்க முடியாது !!**

என் மனதில் நிற்கும் கதை மாந்தர்கள் பலருண்டு -- கல்கியின் வந்தியத்தேவன், அருள்மொழிவர்மன்,
சுஜாதாவின் கணேஷ் -- வசந்த், பாக்கியம் ராமசாமியின் அப்புசாமி, சீதாப்பாட்டி,, தேவன்
அவர்களின் துப்பறியும் சாம்பு , தமிழ்வாணனின் சங்கர்லால் எனப் பலரையும் எனக்குப்
பிடிக்கும். ஆனால் படித்த நாளிலிருந்து இன்று வரை என் மனதில் தனிச்சிறப்பான இடம்
பெற்றிருப்பது அரவிந்தனும், பூரணியுமே !

நா. பா, வின் கைவண்ணத்தில் ஒவ்வொரு அத்தியாயமும் இனிமையான சங்கப் பாடல்கள், அவரே
எழுதிய கவிதைகள் -- இவற்றோடே தான் தொடங்கும்; ' **எப்படி வேண்டுமானாலும் வாழ்வது
வாழ்க்கை அல்ல; இப்படித் தான் வாழ வேண்டும் என்று வாழ்வதே வாழ்க்கை ! " என்று ஆணித்தரமான
உறுதியோடு வாழ்ந்து காட்டும் பாத்திரங்கள் தான் அரவிந்தன், பூரணி !. இருவரின் பாத்திரப்
படைப்பும் நம்மை மெய்சிலிர்க்க வைக்கும்; எத்தனை எத்தனையோ சோதனைகளும், வேதனைகளும் வந்து
சூழும் போதும், தங்கள் ஒழுக்கம், நேர்மை, கொள்கைகள் -- இவற்றை அவர்கள் கைவிடுவதே இல்லை
!**

அரவிந்தன், பூரணி -- இருவரின் தனிப்பட்ட வாழ்க்கை, அவர்களுக்கிடையில் அழகாகத் தோன்றும்
காதல், சமுதாய மாற்றங்களுக்காக அவர்கள் எடுக்கும் முயற்சிகள், அதில் நேரும் சம்பவங்கள்,
அவர்களோடு துணை நிற்கும் நல்ல மனிதர்கள், அவர்களுக்கு இடர் கொடுக்கும் தீயவர்கள் - இவர்களை
வைத்து தான் ஆசிரியர் கதை புனைந்திருப்பார் ; **நம் சமுதாயத்தின் பலதரப்பட்ட
மனிதர்களையும் காட்டும் ஒரு கண்ணாடியாகவே இந்தக் கதைக்களத்தை நம்மால் உணரமுடியும்.**

**தமிழ்நாட்டின் ஒவ்வொரு இளைஞனும் அரவிந்தன் போல எளிமை, பண்புநலன், தொண்டுள்ளத்துடன்
இருக்கவேண்டும் என்று விரும்புவதாக ஆசிரியர் தன் முன்னுரையில் கூறியிருப்பார். அப்படி
ஒரு உயர்ந்த குணங்களின் இருப்பிடமாக அரவிந்தனின் படைப்பு இருக்கும். படிப்போர் மனத்தில்
உயர்ந்த உணர்ச்சிகளைத் தூண்டி, நாமும் அவர் போல் இருக்க வேண்டும் என்ற எழுச்சியை அரவிந்தன்
விதைத்தான் என்பது நிச்சயம்** !

என் அப்பாவைப் பற்றிப் பல பதிவுகளில் சொல்லியிருக்கிறேன். அவர் வாழ்வில் அரவிந்தனின்
குணங்களை நான் பார்த்து வியந்திருக்கிறேன் ! சிறுவயதில் படிக்கவும் பணமின்றி அவரும்
உணவகத்தில் வேலை செய்து, பொருள் சேர்த்து, அதை வைத்தே படித்தார் ; வாழ்வில் பலப்பல
துன்பங்கள் வந்தபோதும், தன் நேர்மை, ஒழுக்கத்தை எதற்காகவும் இழக்காமல் தன் கொள்கையில்
வழுவாமல், வாழ்ந்தவர். அரவிந்தனைப் போன்றே பிறருக்காக தன்னால் ஆன உதவிகளை தன் வாழ்வின்
இறுதி வரை செய்தவர் !

ஆசிரியர் பூரணியின் பாத்திரத்தை பெண்குலத்துக்கு ஒரு கலங்கரை விளக்கமாகவே
அமைத்திருப்பார். தன் கல்வி, ஒழுக்கம், உயரிய பண்புகள், கொடியோரின் மிரட்டலுக்கும்
அச்சுறுத்தலுக்கும் பயப்படாத துணிச்சல், பாரதி காட்டிய பெண்மையின் சீற்றம் -- என பூரணி
பற்றிச் சொல்லிக் கொண்டே போகலாம் !

**நம் வாழ்க்கையிலும் நாம் எல்லாரும் சில சமயங்களில் பிரச்சனைகளில் சிக்கி உழல்கிறோம் ;
அது போன்ற சமயங்களில், அரவிந்தனும், பூரணியும் நமக்கு ஒரு மனத்தெளிவும், நேர்மறை
உத்வேகமும் கொடுப்பார்கள் ! நம் கொள்கைகளுக்காக திடமோடு நிற்கும் துணிவும், சிக்கல்களை
பயமின்றி எதிர்கொள்ளும் தெம்பும், மனவலிமையும் அவர்கள் வாழ்க்கையைப் படித்தால் நமக்குக்
கிடைப்பது நிச்சயம் !**

1960- களில் இந்த நாவல் தொடராக வந்த போது, இதைப் படித்து, இவர்களால் ஈர்க்கப்பட்ட பல
பெற்றோர் தங்கள் குழந்தைகளுக்கு ' அரவிந்தன், பூரணி ' என்றே பெயர் வைத்திருக்கிறார்கள்
என்றால் மக்கள் மனதில் இவர்கள் ஏற்படுத்திய தாக்கம் எப்படி இருந்திருக்க் வேண்டும் ?! **இந்தக்
கதை மாந்தர்களின் வெற்றிக்கு இதை விடப் பெரிய நிரூபணம் வேறு என்ன வேண்டும் ?!**

நன்றி தோழிகளே....!
