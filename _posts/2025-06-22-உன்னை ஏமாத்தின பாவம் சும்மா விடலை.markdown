---
layout: post
title:  "உன்னை ஏமாத்தின பாவம் சும்மா விடலை"
date:   2025-06-22 16:57:54 +0530
author: Hemamalini Sundaram
categories: articles
---

#  \" உன்னை ஏமாத்தின பாவம் சும்மா விடலை\....! \" 

'தெய்வத்தின் தீர்ப்பு'

என் மாமியாரைப் பற்றி சமீபத்தில் ஒரு பதிவு வெளியிட்டிருந்தேன். அவருக்கு அசாத்தியமான
தெய்வ நம்பிக்கை உண்டு; அவர் மதுரையைச் சேர்ந்தவர் என்பதால் எப்போதும் ' மீனாக்ஷி
பார்த்துப்பா " என்றே சொல்லிக்கொண்டே இருப்பார். ' தெய்வத்தின் தீர்ப்பு ' என்ற தலைப்புக்காக,
என் மாமியார் என்னிடம் சொன்ன ஒரு உண்மை நிகழ்வை உங்களோடு பகிர்ந்து கொள்கிறேன்.

என் மாமியாரின் அத்தை பார்வதிக்கு சிறுவயதிலேயே திருமணமாகி விட்டது. அவர் பிறந்த
வீடு, புகுந்த வீடு -- இரண்டுமே வசதியானவையே. அதிலும், அவருடைய புக்ககத்தினருக்கு
வீடு, வாசல், நிலபுலம் என்று ஏராளமான சொத்துக்கள் இருந்தன. பார்வதி அத்தையும், அவர்
கணவரும் கூட்டுக் குடும்பத்தில் வாழ்ந்துவந்தனர். பல வருடங்களாகியும் அவர்களுக்கு
குழந்தைப்பேறு இல்லை. ' இறைவன் விட்ட வழி இது தான் ! " என்று மனதை சமாதானம் செய்து
கொண்டு, உடன் பிறந்தோரின் குழந்தைகள் மேல் அன்பும், பாசமும் கொட்டி வளர்த்தனர்.

சுமார் இருபது வருடங்கள் கணவரோடு வாழ்ந்த நிலையில் பார்வதி அத்தையின் கணவர் திடீரென
ஒரு நாள் இறைவனடி சேர்ந்துவிட்டார்; வாழ்க்கைத் துணையை இழந்த வேதனையிலும்,
அதிர்ச்சியிலும் இருந்த அவருக்கு, மேலும் ஒரு அதிர்ச்சியும் காத்திருந்தது ! சில
மாதங்களிலேயே அவர் தன் புகுந்த வீட்டினரால் பிறந்த வீட்டுக்கு அனுப்பப்பட்டார் ; **ஏகப்பட்ட
திரண்ட சொத்துக்கள் உடைய புகுந்த வீட்டினர், அவருடைய வாழ்வாதாரத்துக்குத் தேவையான
சிறிதளவு பணம் கூடத் தர மனமில்லாமல், அவரை வெறுங்கையுடன் அனுப்பிவிட்டனர் ! பார்வதி
அத்தையின் கணவருக்கு சேர வேண்டிய சொத்துக்கள் அனைத்தையும் அவரின் தம்பி குடும்பங்கள்
தங்களுக்குள்ளேயே பங்கிட்டுக் கொண்டனர் !!**

மனம் நொந்து வந்த பார்வதி அத்தையை அவர் உடன்பிறந்த தம்பி ( என் மாமியாரின் அப்பா ) தான்,
தன் பராமரிப்பில் ஆதரித்து, அவரை கடைசி வரை மனசு வாடாமல், கண் கலங்காமல் பார்த்துக்
கொண்டார். அத்தையும் தம்பி குடும்பத்துக்கு தன்னால் முடிந்த உதவிகளையும் செய்து வந்தார்.
இப்படியே பல வருடங்கள் கழிந்த நிலையில், ஒரு நாள் பார்வதி அத்தையின் புக்ககத்து
ஊரிலிருந்து ஒருவர் மதுரைக்கு, இவர்கள் வீட்டுக்கு வந்தார்.

" **பார்வதி ! உன்னை ஏமாத்தின பாவம் அவங்களை சும்மா விடல ... ! " என்று ஆரம்பித்து,
அவர் சொன்ன விஷயங்கள்.........அப்பப்பா......தெய்வத்தின் தீர்ப்பு என்ன என்பதை
உணர்த்திவிட்டது !**

பார்வதி அத்தையை ஏமாற்றி, அவருக்குச் சேர வேண்டிய சொத்துக்களை மனச்சாட்சியின்றி
அபகரித்த இரண்டு தம்பிகளின் குடும்பமும் அடியோடு நசித்துப் போய்விட்டதாம் ! ஒரு
தம்பிக்கு குழந்தைகள் பிறக்காமல் போய்விட்டது; அடுத்தவரின் குடும்பத்தில் நன்றாக இருந்த
இரு பிள்ளைகளில் ஒருவர் அகால மரணமடைய, அடுத்த பிள்ளை திடீரென சித்தப்பிரமைக்கு
ஆளாகிவிட, அந்தக் குடும்பத்தின் நிலை .....அவர்கள் படும் துயரம்......நரக வேதனை அது
!! அதைக் கேள்விப்பட்டு பார்வதி அத்தையும் மிகவும் மனம் வருத்தப்பட்டார்.

**' தங்கள் வாரிசுகளுக்காக ' என்று பார்வதி அத்தையை ஏமாற்றி சொத்து சேர்த்த அவர்களின்
வாரிசுகள் எதையுமே அனுபவிக்க முடியாமல் போனது, தான் தெய்வத்தின் தீர்ப்பு போலும் ! இதை
கண்கூடாகப் பார்த்த என் மாமியார் " கனவுல கூட நாம யாருக்கும் எந்தக் கெடுதலும் நினைக்கக்
கூடாது ! " என்று எப்போதும் வலியுறுத்துவார் !**

நன்றி !
