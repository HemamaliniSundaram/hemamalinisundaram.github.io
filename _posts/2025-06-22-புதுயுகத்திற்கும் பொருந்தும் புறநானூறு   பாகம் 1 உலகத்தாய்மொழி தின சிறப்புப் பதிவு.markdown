---
layout: post
title:  "புதுயுகத்திற்கும் பொருந்தும் புறநானூறு   பாகம் 1 உலகத்தாய்மொழி தின சிறப்புப் பதிவு"
date:   2025-06-22 16:57:54 +0530
author: Hemamalini Sundaram
categories: articles
---

#  \" புதுயுகத்திற்கும் பொருந்தும் புறநானூறு ! \' பாகம் 1 \....உலகத்.தாய்மொழி தின சிறப்புப் பதிவு ! 

**தோழிகள் அனைவருக்கும் என் தாய்மொழி தின நல்வாழ்த்துக்கள் !. 'உலகத் தாய்மொழி
தினத்துக்கான சிறப்புப் பதிவாக இதை இன்று (21 - 02- 2022 ) வெளியிடுகிறேன்.**

நவம்பர் முதல் நான் இங்கு எழுதி வந்தாலும், இலக்கியப் பிண்ணனியில் அமைந்த இதனை இங்கு
வெளியிட சற்றுத் தயக்கமாகவே இருந்தது. ஆனால், சென்ற வாரம் மாம்ஸ்ப்ரெஸ்ஸோ நடத்திய '
புத்தகம்' மற்றும் ' தமிழ் ஆர்வம் ' ஆகிய தலைப்புகளில் மடை திறந்த வெள்ளமாய்ப் பொங்கி வந்த
நம் தோழிகளின் பதிவுகளைக் கண்டு மலைத்தேன்; படித்தேன்; இரசித்தேன்; மகிழ்ந்தேன் !!

**அதனால் உங்கள் பதிவுகள் தந்த ஊக்கத்தில் இதனைப் பகிர்ந்து கொள்கிறேன். நம் தமிழ்
இலக்கியங்களை அடுத்த தலைமுறைக்கு எளிமையாக அறிமுகப்படுத்தும் ஒரு சிறு முயற்சி**
இது ! நம் இலக்கியங்கள் எப்படி எல்லாக் காலங்களுக்கும் பொருந்தும் கருத்துக்களைக் கொண்டது
என்பதை நினைக்கும் போதெல்லாம் எனக்கு வியப்பு பெருகும் ....!

இனி பதிவு.......

**புதிய யுகத்திற்கும் பொருந்தும் புறநானூறு !**

\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*-

\-

1.  **யானை புக்க புலம் !**

\*\*\*\*

\"**இந்தியர்களாக, அதிலும் குறிப்பாக தமிழர்களாக பிறக்க நீங்கள் கொடுத்து வைத்திருக்க
வேண்டும்\" - ஒரு ஏக்கப் பெருமூச்சுடன் ஸாண்ட்ரா கூறிய போது, மைதிலிக்கு சிரிப்பு
வந்து விட்டது.**

**\"சிரிக்காதே மைதிலி! நான் நிஜமாகவே ஃபீல் பண்ணி தான் சொல்றேன்\"**

\"சரி, சரி, நீ சொன்னது ரைட் தான். போதுமா, ஏன் சொல்றேன்னா, எங்க இலக்கியம், சிற்பம்,
வரலாறு - இது பத்தியெல்லாம் உனக்கு தெரிஞ்ச அளவு எனக்கு தெரியாது. \"

**அது என்னவோ உண்மை தான். லண்டனில் பிறந்து வளர்ந்த ஸாண்ட்ராவுக்கு ஒரு தமிழ் மன்றத்தில்
ஏற்பட்ட தமிழ் அறிமுகம், மெல்ல மெல்ல வளர்ந்து, காதலாகி, தமிழ் இலக்கியங்கள் பற்றி
ஆராய்ச்சி செய்ய இப்போது தமிழகம் வரும் வரை ஆழ்ந்து விட்டது.**

மதுரையில், மைதிலியின் அப்பாவிடம் தான் அவள் தமிழ் மாணவியாக இருப்பதால், அவளுக்கும்
மைதிலிக்கும் இடையில் நல்ல நட்பு உருவாகி இருந்தது.

இருவரும் மீனாட்சியம்மன் கோவில் குளத்தின் படிக்கட்டுகளில் அமர்ந்து பேசிக்கொண்டு இருந்தனர்.

\"மைதிலி! இந்தக் குளம் எவ்வளவு இலக்கியங்களைப் பார்த்திருக்கு, தெரியுமா?\"

\"ஆமாம், ஸாண்ட்ரா, அப்பா சொல்லியிருக்கார். **இந்த சங்கப் பலகை தான் அந்த காலத்தில்
இலக்கியத்திற்கான உரை கல்லாக இருந்ததாம். நல்ல தகுதியான இலக்கியமாக இருந்தா, அந்த
ஓலைச்சுவடிகள் நீரில் மூழ்காம மிதந்து வருமாம். \"**

மைதிலி பேசிக்கொண்டு இருக்கும் போதே, ஸாண்ட்ராவின் எதிரில் சங்கப் பலகை மிதந்து மேலே
வந்தது. அவள் என்ன நடக்கிறது என்று உணரும் முன்பே அவள் பலகையின் மேல் அமர்ந்து பயணித்துக்
கொண்டிருந்தாள்.

என்ன திசை,என்ன ஏது - எதுவும் அவளுக்குப் புரியவில்லை.

**சி¢ல நிமிடப் பயணத்துக்குப் பிறகு, பலகை கீழே இறங்கியது. மெல்ல இறங்கிய ஸாண்ட்ரா,
சுற்றுமுற்றும் பார்த்தாள். ஏதோ, கால யந்திரத்தில் ஏறி பழங்காலத்திற்குள் வந்து விட்டோம்
என்று புரிந்தது.**

அழகழகான அரண்மனைகள், கோட்டைகள்,மாட மாளிகைகள் என்று நகரம் வியப்பூட்டியது.

நல்ல நீளமும், அகலமுமான தெருக்கள், அவற்றில் வரிசையாக அமைந்த வீடுகள்\--இல்லையில்லை,
மாளிகைகள்\...அவற்றின் கட்டிட அமைப்புகள் - அனைத்துமே ஸாண்ட்ராவை வியக்கச் செய்தன.

அரண்மனை வாயில் போல தோன்றிய இடத்துக்கு வந்து நின்றாள்.

\"இன்று அரசர் அவைக்கு வருகிறார், தெரியுமல்லவா ? விரைவாக வா\"

மக்கள் ஒருவரை ஒருவர் விரைவுபடுத்தியபடி, சென்று கொண்டிருக்க, அவளும் அவர்களோடு
சேர்ந்து கொண்டாள்.

பொதுமக்கள் சென்று அரண்மனை நிகழ்ச்சிகளைக் காண தனி வழியும், அவர்கள் அமர்ந்து கொள்ள
வசதியாக இருக்கைகளும் அந்த கொலு மண்டபத்தில் ஏற்பாடு செய்யப்பட்டு இருந்தது. அவர்களோடு
ஸாண்ட்ராவும் சென்று அமர்ந்தாள்.

சற்று நேரத்திற்கெல்லாம், அரசவை உறுப்பினர்கள், அமைச்சர்கள், படைத் தளபதிகள், புலவர்கள் -
என்று அனைவரும் மண்டபத்தில் நிறைந்தனர்.

மன்னனின் மெய்க்காப்பாளனின் கட்டியம் கேட்டது:

**\"மூவுலகும் ஓர் குடையின் கீழ் ஆளும் வேந்தன், சங்கம் கண்டு தமிழ் வளர்க்கும்
தன்னிகரில்லாத் தலைவன், மாமதுரையின் காவலன் -மன்னன் பாண்டியன் அறிவுடை நம்பி
வருகிறார்!!!!\"**

**அரசன் வந்து அமர்ந்ததும் அவை தொடங்கியது.**

தலைமை அமைச்சர் எழுந்து மன்னனை வணங்கி அவை நிகழ்ச்சியைத் தொடங்கி வைத்தார்.

\" மாட்சிமை பொருந்திய அரசே! இன்று நம் அவைக்கு , புலவர் பிசிராந்தையார் வந்துள்ளார்.
தங்கள் முன் பாடல் பாட அனுமதி வேண்டும்.\"

\"ஆஹா..! கரும்பு தின்னக் கூலியா..! தமிழ் அமுதம் பருக எப்போதும் நாம் தயங்குவதில்லை.
புலவரே! நீவிர் தொடங்கலாம்.\"

புலவர் பிசிராந்தையார் எழுந்து மன்னனை வணங்கினார்.

\"மன்னா! நின் கொற்றம் வாழ்க!!

அன்று, அந்த சிவபெருமானையே கேள்வி கேட்ட நக்கீரர் இருந்த சபை இது. புலவர்கள்
கருத்துக்கு உரிய இடம் தர மதுரை மறுத்ததில்லை. அந்த உரிமையில், உமக்கு ஒரு செய்தி
சொல்ல வந்துள்ளேன்.

நன்கு விளைந்து, அறுவடைக்குத் தயாரான ஒரு நெல்வயல் இருக்கிறது. அங்கு ஒரு யானை
புகுந்து, அந்தக் கதிர்களை உண்ணத் தொடங்கினால், அதன் வாயால் உண்பதை விடவும், அந்த
யானையின் காலில் மிதிபட்டு அழிவதே மிகுதியாக இருக்கும் அல்லவா? இதுவே, வயலில் உள்ள
நெற்கதிர்களை முற்றவிடுகிறோம். அறுவடை செய்து நெல்லை அரிசியாக்கி, அதன் பின்
கவளமாக்கிக் கொடுக்கிறோம். இப்போது, அதே யானைக்கு அந்தச் சிறுபகுதியே பல நாட்களுக்கு
போதுமான உணவாக அமைகிறது.

ஒரு மாநிறை அளவிலும் குறைவாக உள்ள நிலமாகவே இருந்தாலும், கதிர்களை அறுத்து
நெல்லாக்கி, கவளமாக்கிக் கொடுத்தால், அது யானைக்கு பல நாட்களுக்கு உணவாக ஆகும். ஆனால்,
நூறு மாநிறை அளவுள்ள நிலமாக இருந்தாலும், யானை தனியே தானே உண்ணச் சென்றால், அதன்
வாயால் உண்ணுவதைக் காட்டிலும் அதன் கால் பட்டு அழிவதே மிகுதியாக இருக்கும்.

**அரசனும் யானையைப் போல வலிமை உடையவன். அவன் மக்களிடம் வரி பெறும்போது, வயலில்
புகுந்த யானையைப் போல தன் வலிமையாலும், அதிகாரத்தாலும் மக்களை வருத்தக் கூடாது. அந்த
மக்களுக்கு பொருள் தேடும் உரிமையையும், சுதந்திரத்தையும் அளித்து அவர்களை நன்கு பொருள்
ஈட்டச் செய்யவேண்டும்; அதன் பிறகு, அவர்களிடம் ஆறில் ஒரு பங்கு வரியாகப் பெற்றால்,
குடிகளும் மனம் கோணாமல் அரசுக்கு வரி செலுத்துவார்கள். அம்மக்கள் நன்கு செழிப்படைந்த
பிறகு,வரியைப் பன்மடங்கு பெற்றுக் கொள்ளுதலும் அறிவுடைய மன்னன் வரி பெறும் முறையாகும்.
இப்படி வரி பெற்றால், அந்த மன்னனின் ஆட்சி செழிக்கும்; அவன் நாடும் சிறப்படையும்.**

இவ்வாறு, அறிவுடைய மன்னன் பெற வேண்டிய முறை அறிந்து வரி பெற்றால், நாடும் செழிக்கும்;
மக்களும் மனம் மகிழ்வர். அப்படி இன்றி, மன்னனும், அவனைச் சேர்ந்தவர்களும், மக்களை
துன்பப்படுத்தி வரி பெற்றால், அது யானை உண்ட நிலம் போல மன்னனுக்கும் பயன் இன்றி,
மக்களுக்கும் பயன் இன்றி வீணாகும்.

வறுமையில் உள்ள குடிகளை வருத்திப் பொருள் பெறத் தொடங்கினால், அவன் பெறும் வரியும்
குறைவாகத்தான் இருக்கும். அதைவிட, நாட்டு மக்களுக்கு மன்னன் மீது உள்ள அன்பும்,
நல்லெண்ணமும் அழிந்து விடும். அவனும் வாழ மாட்டான்; மக்கள் மனதில் ஏற்படக் கூடிய
வெறுப்பால் அந்த அரசாட்சிக்குமே ஆபத்து நேரும் வாய்ப்பும் உண்டு. அதனால், அரசன் மக்களை
வருத்தி வரி பெறக்கூடாது; அது முறை அன்று.

**\"காய்நெல் அறுத்துக் கவளங் கொளினே,**

**மாநிறைவு இல்லதும், பன்நாட்கு ஆகும்:**

**நூறுசெறு ஆயினும், தமித்துப்புக்கு உணினே,**

**வாய்புகு வதனினும் கால்பெரிது கெடுக்கும்;**

**அறிவுடை வேந்தன் நெறியறிந்து கொளினே,**

**கோடி யாத்து, நாடுபெரிது நந்தும்;**

**மெல்லியன் கிழவன் ஆகி, வைகலும்**

**வரிசை அறியாக் கல்லென் சுற்றமொடு,**

**பரிவுதப எடுக்கும் பிண்டம் நச்சின்,**

**யானை புக்க புலம்போலத்,**

**தானும் உண்ணான்,உலகமும் கெடுமே.\" (புறம் - 184)**

பாடல் முடிந்ததும் ஒரு கனத்த அமைதி அந்த சபையில் நிலவியது. சில நொடிகளில், பாண்டிய
மன்னனே பேசினான்:

\"புலவர் பெருந்தகையே, மிக்க நன்றி! என் நாட்டு மக்கள் மனதில் உள்ள குறையை உணர்ந்து
அதனை துணிவாக இங்கு விளக்கினீர். ஆஹா.! \"யானை புக்க புலம்\" - என்ன அழகான ஒரு
உவமை;

**ஆம்! நீவிர் கூறியுள்ளது போல இந்த அரசு இனி யானை புக்க புலமாக இருக்காது. வரி
பெறும் முறை இன்று முதல், மாற்றி அமைக்கப்படும்.**

அமைச்சரே, இதற்கு உரிய ஏற்பாடுகளை உடனே செய்வீராக!\"

\"நன்றி! அரசே, மிக்க நன்றி\"

புலவர் பிசிராந்தையார் மகிழ்ச்சியோடு தலை வணங்கினார்.

\"யானை புக்க புலம், யானை புக்க புலம் \" -ஸாண்ட்ரா தனக்குத் தானே பேசிக் கொள்வதைக்
கேட்ட மைதிலி, அவளைப் பிடித்து உலுக்கினாள்.

\"ஏய்,ஸாண்ட்ரா, என்ன ஆச்சு? என்ன நீயே ஏதோ பேசிக் கிட்டிருக்கே? நான் இவ்வுளவு நேரமா
பேசிக்கிட்டிருக்கேன், கேட்டியா, இல்லியா?\"

\"ம்ம்ம்ம்.\" - மைதிலியின் உலுக்கலில் சட்டென்று சுய நினைவுக்கு வந்த ஸாண்ட்ரா
\'ஒண்ணுமில்லை\' என்று தலையை அசைத்தாள்.

**\"போச்சுரா, கடைசில அந்த தருமியை மாதிரி நானும் தனியா புலம்பிக் கிட்டிருக்கேனா,
சொக்கா!!\" என்று மைதிலி சிரிக்க, ஸாண்ட்ராவும் அந்த்ச் சிரிப்பில் சேர்ந்து கொண்டாள்.**

புறநானூறு ;

**தெரிந்து கொள்வோம் :**

**\'யானை புக்க புலம்\' - பாடல் பிசிராந்தையார், மன்னன் பாண்டியன் அறிவுடைநம்பியிடம்
பாடியது.**

**இது \'பாடாண் திணை\' - அதாவது பாடப்படும் ஆண்மகனின் இயல்புகள் குறித்து அவன்
பெருமை,வீரம், ஈகை- இவை குறித்து பாடப்படும் திணை.**

**துறை - செவியறிவுறூஉ - அறிவுறுத்தல் , கேட்பவருக்கு நல்லறிவு உண்டாகுமாறு,
நல்லவற்றை வற்புறுத்திக் கூறுவது. மன்னனுக்கு வரி வாங்கும் முறை பற்றி, புலவர்
வற்புறுத்திக் கூறுதலாம்.**

( கட்டுரை அடுத்த பதிவில் தொடரும்.....தோழிகளே !..பொறுமையாகப் படித்த உங்களுக்கும்,
மாம்ஸ்ப்ரெஸ்ஸோவுக்கும் என் மனம் நிறைந்த நன்றிகள் ! )\
\
\
[[பாகம்
2]{.underline}](https://tamil.momspresso.com/parenting/aa71bb9e323d44a5b589be0617593389/article/putuyukttirrkum-poruntum-purrnaannnuurru-ktttturait-tottr-paakm-2-u230vwm8nbe5?utm_source=PCA_Whatsapp_Share&utm_medium=Share_Android)**Disclaimer:**
The opinions expressed in this post are the personal views of the
author. They do not necessarily reflect the views of Momspresso.com. Any
omissions or errors are the author\'s and Momspresso does not assume any
liability or responsibility for them.
