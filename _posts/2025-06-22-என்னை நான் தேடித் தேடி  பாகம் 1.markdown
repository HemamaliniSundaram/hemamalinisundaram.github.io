---
layout: post
title:  "என்னை நான் தேடித் தேடி  பாகம் 1"
date:   2025-06-22 16:57:54 +0530
author: Hemamalini Sundaram
categories: articles
---

#  என்னை நான் தேடித் தேடி \-\-\-- பாகம் 1 ! 

**என்னை நான் தேடித் தேடி \-\-\-- பாகம் 1 :**

எப்போதும் போல் அகிலாவுக்கு காலை ஐந்தரை மணிக்கெல்லாம் முழிப்பு வந்து விட்டது. கண்களைத்
திறந்து விழித்தவள் உடனே மறுபடியும் மூடிக் கொண்டு ஒரு நிமிடம் கடவுளை நினைத்து
வணங்கினாள்.

**அடுத்தது சமையல் யோசிக்கும் படலம் !**

**' இன்னைக்கு என்ன டிஃபன் செய்யறது ? பூரிக்கு சாம்பார் வைச்சா ரவிக்குப் பிடிக்காது !
மசாலா செய்தா ராம் சத்தம் போடுவான்; ச்சே ! இந்தப் பசங்க ஏதாவது ஒரு விஷயத்துலயாவது
ஒத்துப் போறானுங்களா ?! "**

என தனக்குத் தானே மனசு ஜெட் வேகத்தில் ஓடியது .

அதற்குள் புத்தி கொஞ்சம் நிதானத்துக்கு வர, " அடச்சே ! நான் ஒருத்தி ! இன்னிக்கு எதுக்கு
இப்ப இவ்ளோ சீக்கிரம் எழுந்தேன் ? ரவியும், ராமும் ஊருக்குக் கிளம்பியாச்சே ! " என தன்னைத்
தானே திட்டிக் கொண்டாள்.

' **ஹ்ம்......ஒரு நாளைக்குள்ளேயே ராமைப் பார்க்காமே கண்ணு பூத்துப் போச்சே......ரவி
தான் லண்டன் போயிட்டான் ! இவனாவது சென்னையில இடம் கிடைச்சு படிக்கக் கூடாதா ? கடவுளே
.....இவனுங்களைப் பார்க்காம , நான் எப்படி தனியா சமாளிக்கப் போறேன்.? இனி எப்ப லீவு
கிடைச்சு வருவாங்களோ ? எப்ப வந்து என் கைச் சாப்பாடு சாப்பிடுவாங்களோ.....! " என
அங்கலாய்த்தது அந்தத் தாய் மனது !**

அகிலா - ரமேஷ் தம்பதிக்கு ரவி, ராம் என இரு மகன்கள் ; ரமேஷ் வடகிழக்கில் ஒரு வங்கியில்
பொறுப்பான உயர் பதவியில் இருக்கிரார். அகிலாவும் பிள்ளைகளும் மட்டும் சென்னையில்
இருந்தனர். அடிக்கடி மாறுதல் வரும் வங்கிப் பணியால் பிள்ளைகள் படிப்பு பாதிக்கும் என்பதால்
இந்த முடிவு !

ரவி போன மாதம் தான் தன் மேல் படிப்புக்காக லண்டன் சென்றுவிட்டான்; சின்னவன் ராமும் பள்ளிப்
படிப்பு முடிந்து மும்பையின் பெரிய கல்வி நிறுவனத்தில் இடம் கிடைத்து விட, அதில் சேர
நேற்று மாலை தான் ஃபிளைட்டில் கிளம்பினான்.

இப்போது வீட்டில் அகிலா மட்டுமே !

**' தான் தனியாய் இருக்கப் போகிறோம் என்பதை நினைக்குப் போதே அகிலாவுக்கு என்னமோ போல
இருந்தது.**

பிறந்தது முதல் இந்த நாற்பத்தி எட்டு வயது வரை எப்போதும் வீட்டில் அவள் தனியாக இருக்கும்
நிலை நேர்ந்ததே இல்லை !

சிறு வயதில் பெற்றோர் கூட இருப்பார்கள்; திருமணம் ஆன பின் ரமேஷ் வெளியூரில் இருக்க
நேர்ந்த போது மாமனார், மாமியார் அகிலாவோடு வந்து இருப்பார்கள் .

அதன் பின் குழந்தைகள் வந்துவிட காலம் ஓடியதே தெரியவில்லை.....**இப்போது தான் இத்தனை
வருடங்களுக்குப் பின் மாமனார், மாமியார் காலமும் முடிந்துவிட, முதன் முதலாய் அகிலா
தனிமையில் இருந்தாக வேண்டும் .....!**

**" பிள்ளைங்க கூட இருந்தா அவங்களுக்கு பிடிச்ச மாதிரி சாப்பாடு செய்யணுமேனு ஒரு
டென்ஷன் ! அவனுங்க கூட இல்லைன்னா நமக்குன்னு தனியா செஞ்சுக்க மனசு வருதா ? அவங்களுக்கு
சாப்பாடு பிடிச்சுதோ இல்லையோ ? சரியா சாப்பிட்டாங்களோ இல்லையோன்னு அது வேற மாதிரி
ஒரு டென்ஷன் .....என்னடா இது ?? நான் மட்டும் தான் இப்படியா ? இல்லை எல்லா அம்மாக்களுமே
இப்படித் தானா ? "**

( அகிலாவின் தேடல் தொடரும்......)
