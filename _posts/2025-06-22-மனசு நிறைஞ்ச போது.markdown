---
layout: post
title:  "மனசு நிறைஞ்ச போது"
date:   2025-06-22 16:57:54 +0530
author: Hemamalini Sundaram
categories: articles
---

#  மனசு நிறைஞ்ச போது\.....! 

காலிங்பெல் ஒலிக்கவும் ஆர்த்தி யோசனையாய் வாசலைப் பார்த்தாள்.

**" வாசல் திறந்து தானே இருக்கிறது ? உள்ளே வராமல் பெல் அடிப்பது யார் ? ஒரு வேளை
ஏதாவது சேல்ஸ் ஆட்களாக இருக்கும்.....! ' என்று நினைத்தபடி சென்றவள் அப்படியே
திகைத்துப் போய் நின்றாள்.**

வாசலில் அவள் அப்பா மாதவனும், அம்மா லக்ஷ்மியும் நின்றிருந்தனர். **ஆர்த்தியின் முகத்தில்
கலவையான உணர்ச்சிகள் கொப்பளித்தன...**

**" அப்பா.....அம்மா.....நீங்க எப்படி.....இங்கே ? '**

வார்த்தைகள் கோர்வையாக வராமல் தடுமாறினாள்....அப்பா, அம்மாவைப் பார்த்த சந்தோஷம் ஒரு
புறம் ! மறுபுறம் மனது ரீவைண்ட் செய்து மூன்று மாதங்களுக்கு முன் போனது ;

தான் காதலித்த விக்னேஷையே திருமணம் செய்வேன் என ஆர்த்தி பிடிவாதமாக இருக்க, " எப்ப
எங்க பேச்சைக் கேட்கலையோ, அப்பவே நம்ம உறவு முடிஞ்சுது... பெத்த கடமைக்கு நாங்க
பேருக்கு உங்க கல்யாணத்தைப் பண்ணி வைச்சிடறோம்....அப்புறம் அம்மா, அப்பான்னு இங்க வந்து
நிக்கக் கூடாது ...! " என்று கண்டிஷன் போட்டே அவள் பெற்றோர் ஆர்த்தியின் கல்யானத்தை
நடத்தினர்.

ஆயிற்று....திருமணம் முடிந்தபின் அவளைக் கொண்டு வந்து விக்னேஷ் வீட்டில் விட்டு விட்டுப்
போனதோடு சரி, மறுவீடாவது....? ஒண்ணாவது ? தங்களுக்கும் அவளுக்கும் எந்த சம்பந்ததமும்
இல்லை என்றே மாதவன் -- லக்ஷ்மி தம்பதி கடந்த மூன்று மாதங்களாக விலகியே இருந்தனர்.

இப்போது இப்படி திடீரென அவர்களைப் பார்த்ததும், ஆர்த்தி திகைக்துப் போய் தான் நின்றாள் !

..... என்ன செய்வது ? அவளுக்கு அவர்கள் மேல் இருந்த கோபம், வருத்தம் எல்லாம் எப்போதோ
போயாச்சு........ஆனால், வீட்டில் மற்றவர்களின் மனநிலை எப்படி இருக்கும் ?

அவர்களை உள்ளே அழைத்து உபசரிக்கலாமா ? விக்னேஷிடம் கூட அப்புறம் சொல்லி சமாளித்துக்
கொள்ளலாம் ;

**ஆனால் முக்கியமாக தன் மாமியார் ரேவதி என்ன நினைக்கிறார்னு தெரியாதே ? அவர்
இவர்களிடம் எப்படி நடந்து கொள்வாரோ ?**

அவர் ஒரு வேளை அப்பா -- அம்மாவை ஏதாவது குத்திக்காட்டிப் பேசிவிட்டால் ? இருந்திருந்து
வந்திருக்கும் அவர்கள் மீண்டும் கோபித்துக் கொண்டால்.......?

மனது கண்டபடி பயமுறுத்த, ஒரு முடிவும் எடுக்க முடியாமல் ஆர்த்தி குழம்பி நின்றாள்.

**அதற்குள் மாமியார் ரேவதி சமையல் அறையில் இருந்து ஒரு தட்டில் காஃபி கப்புகளோடு
வருவதைப் பார்த்தவள் வியந்து போனாள்.**

**" வாங்க சம்பந்தி ! ......வாங்க, லக்ஷ்மிம்மா....வாங்க** ...." என அவர்களை வாய்
நிறைய வரவேற்ற ரேவதி,,

**என்ன ஆர்த்தி ? அப்பா , அம்மாவைப் பார்த்த சந்தோஷத்தில் அப்படியே சிலையாய் நின்னுட்ட...?
பார்த்த சந்தோஷத்துலேயே மனசு நிறைஞ்சு போச்சா\....? அவங்களை உள்ளே வரச் சொல்ல மாட்டியா
? "** எனக் கேட்கவும், ஆர்த்தி இன்னும் திருதிருவென விழித்தாள்.

எல்லாரும் உள்ளே வந்து அமர்ந்ததும், லக்ஷ்மியே ஆர்த்திக்கு விளக்கமாக சொன்னார்.

" நாங்க உன் மேல கோவமா தான் இருந்தோம்; இருந்தாலும் எப்படி இருக்கியோன்னு மனசு ஒரு
பக்கம் துடிக்கும். **உன்னை வீட்டுக்கு வர வேண்டாம்னு சொல்லிட்டு எந்த முகத்தை
வைச்சுக்கிட்டு நாங்களா வர்றது ? இப்படியே நானும் அப்பாவும் நாளைக் கடத்திட்டிருந்தோம்.**

**நேத்து தான் கோவில்ல ரேவதிம்மாவைப் பார்த்தேன்; என்னைப் பார்த்ததும் எதையும் மனசுல
வைச்சுக்காம நல்லா பேசினாங்க; அப்பாவைப் பத்தியும் விசாரிச்சாங்க;**

**நாங்க என்ன தான் நல்லா பார்த்துக்கிட்டாலும், இப்ப மாசமா இருக்கிற ஆர்த்தியோட மனசு
உங்களைத் தான் தேடுது' அப்படின்னு அவங்க சொன்னப்ப, எனக்கு ரொம்ப சந்தோஷமாயிடுச்சு; !
மனசு அப்படியே லேசாயிடுச்சு ! எப்படியாவது உங்கப்பா கிட்ட பேசி, சமாளிச்சு இன்னிக்கு
காலையில உன்னைப் பார்க்க வரோம்னு நேத்தே நாங்க ரெண்டு பேரும் பேசி வைச்சுட்டோம் ....!
"**

தன் மனதின் ஆசையைப் புரிந்து கொண்டு நிறைவேற்றிய மாமியாரின் அன்பை உணர்ந்து ஆர்த்திக்கு
மகிழ்ச்சியில் கண்கள் நிறைந்தன !

நன்றி !
