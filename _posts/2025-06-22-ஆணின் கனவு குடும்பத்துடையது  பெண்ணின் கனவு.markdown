---
layout: post
title:  "ஆணின் கனவு குடும்பத்துடையது  பெண்ணின் கனவு"
date:   2025-06-22 16:57:53 +0530
author: Hemamalini Sundaram
categories: articles
---

#  ஆணின் கனவு குடும்பத்துடையது ! பெண்ணின் கனவு ??? 

**தான் விரும்பும் படிப்பு, வேலை / தொழில், சொந்த வீடு, வாகனம் -- இப்படி எல்லாம்
ஆண்களுக்கு இருக்கும் கனவுகள் அனைத்தும் அவர்கள் குடும்பத்தினரால் பெரிதும்
மதிக்கப்படுகின்றன; தன் இலக்கை அவன் அடைய அந்தக் குடும்பத்தில் உள்ள அனைவருமே தாயோ,
தந்தையோ, உடன்பிறப்போ, மனைவியோ -- என அனைவருமே அந்தக் கனவை தங்களுடையதாக எண்ணி
ஏற்றுக் கொண்டு உதவுகிறார்கள். ஆனால், இதே மதிப்பும், மரியாதையும் ஒரு பெண்ணின்
கனவுக்கு கொடுக்கப்படுகிறதா ?\
**ஒரு சில அதிர்ஷ்டம் வாய்ந்த பெண்களைத் தவிர , மற்றவர்களுக்கு தங்கள் குடும்பத்தின் ஆதரவு
கிடைப்பது இருக்கட்டும், ஏளனமும், கிண்டலுமே பதிலாகக் கிடைக்கின்றன; ஆனாலும் அத்தகைய
தடைகளையும் மீறி தான் பல பெண்கள் சமூகத்தில் சாதனை படைக்கின்றனர்.

இப்போ, தன் கனவை அடைய சவிதா செய்தது என்னன்னு பார்க்கலாம் , தோழிகளே....! வாங்க,
கதைக்குள்ள போலாம்.....

\*\*\*\*\*\*\*\*\*\*\*\*\*\*\*\*\*\*\*\*

' இன்னிக்காவது அவர் கிட்ட பேசி இதுக்கு பர்மிஷன் வாங்கணும் ! ' நினைச்சுக்கிட்டே
சமையலறையில என் வேலை தொடர்ந்தது.

**நான் சவிதா; எங்க வீட்டுலேர்ந்து முக்கால் மணி நேரப் பயணத்துல இருக்கிற மனவளக்கலை
மன்றத்துல கடந்த எட்டு மாசமா பயிற்சி எடுத்துட்டிருக்கேன்; உடற்பயிற்சி எல்லாம் முடிஞ்சு
தீட்சை வாங்கிட்டேன். அடுத்தது அகத்தாய்வு பயிற்சிக்குப் போகணும். அது நாலு நிலைகளா
நடக்கும், அதையும் முடிச்சு, பிரம்மஞானப் பயிற்சியும் செய்யணும்கிறது என்னோட ஆசை, கனவு
எல்லாம்** !

ஒவ்வொரு முறை அகத்தாய்வு பயிற்சி அறிவிக்கும் போதெல்லாம் வீட்டுல ஏதாவது ஒரு சூழ்நிலை
வந்து, என்னை கலந்துக்க விடாம பண்ணிரும்; இந்த முறை கட்டாயம் கலந்துக்கணும்னு ஒரு
முடிவோட இருக்கேன்; என் வீட்டுக்காரரையும் கன்வின்ஸ் பண்ணனும்.....! ஹ்ம்....!

இதோ அவரும் வந்துட்டாரு.......நல்ல வேளை....நல்ல 'மூட்'ல தான் இருக்காரு.....அதனால
மெல்ல பேச்சை ஆரம்பிச்சேன்....

" ஏங்க.....இந்த வாரம் வீக்-எண்ட் நீங்க ஃப்ரீ தானே ? "

" தனியா எதும் வேலைன்னு இல்லே சவி, ஆமா, எதுக்கு கேட்கறே ? '

" **வந்து......நான் சொல்லிட்டே இருந்தேனே.....அகத்தாய்வு கிளாஸ் போகணும்னு.....இந்த
வாரம் நடக்குது, அதுக்குப் போகலாம்னு தான்**...."

" எப்பவும் போல நான் ஆஃபீஸ் கிளம்பின பிறகு போயிட்டு வாயேன், அதுக்கென்ன ? '

" இல்லீங்க.....இது ரெகுலர் கிளாஸ் இல்ல; சனி, ஞாயிறு மட்டும் நடக்கிற ஃபுல்- டே
கிளாஸ், காலை பத்து மணிலேர்ந்து சாயங்காலம் அஞ்சு மணி வரை இருக்கும்; அதான், நீங்களோ,
அம்மாவோ நம்ம வருணியை ஒரு ரெண்டு நாளைக்கு பார்த்துக்கிட்டீங்கன்னா, நான் கிளாஸுக்குப்
போயிட்டு வருவேன்....."

" **என்ன சவி இது ? நீ ரெண்டு நாள் வெளிலே போயிட்டா, வருணியை யார் பார்த்துக்கிறது
?**

**வருணி எங்கள் ஆறு வயது இளவரசி !**

" நீங்க பார்த்துக்கலாம்ல..."

நான் சொல்லி முடிக்கக்கூட இல்லை.....

' அதெல்லாம் சரிவராது சவி, எனக்கு சனிக்கிழமை ஆஃபீஸ் கால் இருக்கும்; அதெல்லாம்
குழந்தையை வைச்சுட்டு ஹேண்டில் பண்ண முடியாது; **வாரத்துல ஒரு நாள் சண்டே தான் எனக்கு
ரெஸ்ட்; அன்னிக்கு நிம்மதியா ரிலாக்ஸ் பண்ணா தான், எனக்கு அடுத்த வாரம் பூரா ஆஃபீஸ் வேலை
ஓடும்; அதனால நீ அம்மாவைக் கேளு, அவங்க வருணியைப் பார்த்துக்கறாங்கன்னா, நீ சமையல் எல்லாம்
செஞ்சு வைச்சுட்டு போயிட்டு வா; எனக்கு ஓக்கே ....! "**

அடுத்தது அம்மா, ( அதான் என் மாமியார் )....அவரிடம் கேட்கும் படலம்;

" **என்னால மதியம் ரெண்டு மணி வரை பார்த்துக்க முடியும்; அப்புறம் நான் சாப்பிட்டு
மாத்திரை போட்டேன்னா, கண்ணைச் சுத்திட்டு வரும்; ஒரு அரை மணி, ஒரு மணி நேரம்
தூங்கிருவேன்; அந்த நேரம் என்னால வருணியைப் பார்த்துக்க முடியாது; அவளும் என் கிட்ட
சரியா சாப்பாடு ஊட்டிக்க மாட்டா; அதனால நீ அதுக்குள்ள வந்துடேன்**...."

என்றாரே, பார்க்கலாம் !

" **எப்படி பாதி வகுப்பில் வர முடியும்** ? " மனதுக்குள் நினைத்தாலும், அவரிடம்
கேட்கவில்லை....

வேறு என்ன தான் செய்வது ?

குழந்தையை பார்த்துக் கொள்ளச் சொல்லி, கேட்குமளவு வேறு நெருங்கிய உறவுகள் யாரும்
அருகில் இல்லை.....இதே யோசனையில் பொழுதைக் கழித்தேன்.....

அவர் கூட நான் எப்போதும் சிந்தனையில் இருப்பதை கவனித்து விட்டு, "

சும்மா இதையே யோசிக்காதே ! இப்பவே போகணுன்னு என்ன இருக்கு ? வருணி இன்னும் கொஞ்சம்
பெரிசாகட்டும், அப்புறம் கூட பார்த்துக்கலாம் " என்றார்.

**அவர் சொன்னதில் ஒன்று மட்டும் எனக்குப் புரிந்தது. இது என் கனவு, என்
ஆசை.........இதை நிறைவேற்ற நான் தான் மெனக்கெட வேண்டும் என்பதை உணர்ந்து
கொண்டேன்......ஒரு தீர்மானத்துக்கு வந்தவளாய், வகுப்பில் கலந்து கொள்ள பெயர் கொடுத்து
விட்டேன்** !

சனிக்கிழமை காலை சீக்கிரம் எழுந்து, சமையல், மற்ற வீட்டு வேலைகள் எல்லாவற்றையும் முடித்து
தயாராகி விட்டேன்; குழந்தை வருணியையும் தயார் செய்தேன்.

" **என்ன சவி, எங்கே கிளம்பறே ? குழந்தையோட எங்கேயாவது கடைக்கு போறி**யா ? '

**என்னவர் கேட்டார்.**

**" இல்லங்க....அகத்தாய்வு கிளாஸுக்கு தான் ! "**

**" வருணியையும் கூட்டிட்டா ? "**

**" ஆமாம்ங்க ; வருணி, ரெடியா ? "**

**" ரெடிம்மா ....அப்பா, நான் அம்மா கூட அம்மாவோட ஸ்கூல் போயிட்டு வரேன்** ! "

வருணி உற்சாகமாய் என்னுடன் கிளம்பினாள். அவளிடம் ஏற்கனவே சொல்லி வைத்திருந்தேன்; அம்மா
ஸ்கூல் போல படிக்கணும், அவள் வகுப்பில் பின்னாடி உட்கார்ந்து டிராயிங், கலரிங், ஜிக் - ஸா
பஸில்ஸ் ......என சத்தம் போடாமல் எது வேணாலும் செய்துக்கலாம் என்று....! .குழந்தையும்
சமர்த்தாக ஒத்துக் கொண்டாள்.

**வகுப்புக்கு என்னோடு வருணியும் வந்ததில் பலருக்கும் ஆச்சரியம் ! அதை விட ஆச்சரியம்
அவளும் நான் சொன்னபடி ஹாலின் கடைசியில் உட்கார்ந்து கொண்டு, தான் பாட்டுக்கு படம்
வரைந்து, வண்ணம் தீட்டி என தனக்குத் தானே அமைதியாக விளையாடிக் கொண்டாள்; நானும்
நிம்மதியாக வகுப்பைக் கவனித்தேன்.**

மதிய உணவின் போது, என் தோழி சாந்தி வந்து எங்களோடு சேர்ந்து கொண்டாள்; எனக்கும்
வருணிக்கும் சேர்ந்து லன்ச் கொண்டு வந்திருந்தேன்..

" **சவி, நீ பண்ணினது நல்ல ஐடியா பா.......எங்க வீட்டுலயும் இதே பிரச்சனை தான்;
நாமளும் நம்ம குடும்பத்துக்காக எவ்வளவோ பண்றோம், ஆனா நமக்காக ஒரு நாள் நம்ம வேலைகளைப்
பண்ணனும்னா கூட , முடியவே முடியாதுன்னு வீட்டுல சொல்லிடறாங்க.....ச்சேன்னு ஆயிடுது
!**

**எங்க வீட்டுல காலையிலே ஒரே சண்டை, அவரு என் பையனைப் பார்த்துக்க முடியாதுன்னு சொல்ல,
ஒரே தகராறு ! கோவத்துல சத்தம் போட்டு, சாப்பிடாமலே தான் கிளம்பி வந்தேன். மனசே
சரியில்லை ! பேசாம நானும் நாளைக்கு ஆதியையும் இங்க கூட்டிட்டு வந்துர்றேன்** ! "

" அம்மா.....நாளைக்கும் இந்த ஸ்கூல் வர்றோமா ? "

வருணி உற்சாகமாய் கேட்க,

" ஆமா வருணி, நாளைக்கு இங்கே உனக்கொரு ஃப்ரெண்டும் வருவாங்க...! " என்றபடியே எங்கள்
உணவை சாந்திக்கும் சேர்த்து பகிர்ந்தேன்...

\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*

**நம் கனவு நம் உரிமை...!..எந்தத் தடை வந்தாலும், தடைக்கற்களையே படிக்கற்களாக்கி அதை
நிறைவேற்றிக் கொள்வது நம் கடமை** !

நீங்க என்ன நினைக்கிறீங்க, தோழிகளே ? மறக்காம உங்க கருத்துக்களை ஷேர் பண்ணுங்க......நன்றி
!

\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*
