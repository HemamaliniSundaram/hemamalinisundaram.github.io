---
layout: post
title:  "நிங்கள்க்கு சக்கைவரட்டி அறியாமோ"
date:   2025-06-22 16:57:54 +0530
author: Hemamalini Sundaram
categories: articles
---

#  \" நிங்கள்க்கு சக்கைவரட்டி அறியாமோ ? \' 

நிங்கள்க்கு சக்கைவரட்டி அறியாமோ ?

என்ன கேட்டேன்னு புரிஞ்சுதா தோழிகளே ? ஒண்ணுமில்லே, உங்களுக்கு சக்கைவரட்டி பத்தி
தெரியுமானு மலையாளத்துல கேட்டேன், அவ்வுளவு தான் !

இப்ப பலாப்பழ சீசன் இல்லையா, அதான் எனக்குத் தெரிஞ்ச ஒரு பலாப்பழ ரெசிபியை உங்களோட
பகிர்ந்துக்கத் தான் இந்த பதிவு. மலையாளத்துல பலாப்பழத்துக்கு 'சக்கை''னு தான்
சொல்லுவாங்க; அதனால தான் பலாப்பழத்துல செய்யற இது சக்கைவரட்டி !

இதை கிட்டத்தட்ட பலாப்பழ ஜாம்னு சொல்லலாம்; ஆனா ஜாம் மாதிரி எந்த பிரிசர்வேடிவும்
இதுக்கு தேவையில்லை; ஆறு மாசம் வரை கெட்டுப் போகாம நல்லா இருக்கும். நாமளே இதை
வீட்டுலேயே ஈஸியா செய்யலாம்; குழந்தைகளுக்கு ரொம்பப் பிடிக்கும்; ஜாம் மாதிரி பிரட்,
தோசை, சப்பாத்தி -- இதுக்கெல்லாம் சைட்- டிஷ் ஆகவும் பயன்படுத்தலாம். இதுலேர்ந்து பலாப்பழ
பாயசமும் ( சக்கைப் பிரதமன் ) செய்யலாம்.

சக்கைவரட்டி :

பொருட்கள் :

பலாச்சுளைகள் -- அரை கிலோ அளவுக்கு

வெல்லம் -- கால் கிலோ

சுக்குப் பொடி -- ½ ஸ்பூன்

நெய் -- 1 ஸ்பூன்.

அவ்ளோ தான் ....இப்ப எப்படி செய்யறதுன்னு பார்க்கலாம் !

முதல்ல பலாச்சுளைகளை கொட்டை இல்லாம நல்லா சுத்தம் பண்ணி எடுத்துக்குங்க. அப்புறம் அதை
பொடிப்பொடியா நறுக்கிடுங்க. இப்ப அதை ஒரு பாத்திரத்துல போட்டு, அரை கப் தண்ணீர் விட்டு,
குக்கர்ல ரெண்டு விசில் வர்ற அளவுக்கு வேக வைச்சு, எடுத்துக்குங்க. அப்புறம் அதை வெளில
எடுத்து, நல்லா ஆற விடுங்க.

ஆறினதும், அதை பொடிச்சு வெச்ச வெல்லத்தோட சேர்த்து, மிக்சியில மையா அரைச்சுடுங்க. இந்த
விழுதை எடுத்து ஒரு பாணலி / அடி கனமான பாத்திரத்தில போட்டு, அடுப்பில வைச்சு,
நல்லா கிளறணும். கைவிடாம கிளறணும்; அது நல்லா ஒண்ணு சேர்ந்து, அப்படியே கண்ணாடி
மாதிரி பளபளன்னு ஒரு பதம் வரும், அப்ப சுக்குப் பொடி போட்டு , நெய் விட்டு கிளறி
இறக்கிடலாம். அவ்வுளோ தான், சக்கை வரட்டி ரெடி !

கிளறும் போதே, பலாப்பழ வாசம் அப்படியே தூக்கும்; டேஸ்ட்டும் வித்தியாசமா இருக்கும் !

பலாப்பழ பாயசம் :

ரொம்ப தித்திப்பு பிடிக்காதவங்க, இதுக்கு வேக வைச்ச பாசிப்பருப்பும் சேர்த்துக்கலாம் .
இல்லன்னா, சக்கைவரட்டி மட்டுமே வைச்சும் செய்யலாம் .

தேவையான பொருட்கள் :

சக்கைவரட்டி - 4 டேபிள் ஸ்பூன்

வெல்லம் -- கால் கிலோ

தேங்காய் -- 1 ( சிறியது )

கொப்பரை -- கொஞ்சம்.

சக்கைவரட்டி 4 டேபிள் ஸ்பூன் எடுத்து, ஒரு டம்ளர் இளம் வெந்நீர்ல நல்லா, கரைச்சு
வைச்சுக்குங்க. தேங்காயை நல்லாத் துருவி, மூணு பால் எடுத்து, தனித்தனியா வைச்சுக்குங்க.
முதல்ல கரைச்சு வைத்த சக்கைவரட்டி, பொடி பண்ணின வெல்லம் -- இதை ஒண்ணா சேர்த்து,
அடுப்பில வைச்சு கொதிக்க விடுங்க; வெல்லம் கரைஞ்சதும், முதல்ல மூணாவது பாலை விடணும்,
லேசா கொதி வந்த பிறகு இரண்டாம் பால், அப்புறம் கடைசியா முதல் பால் விடணும். ( இது
புதுசா சமைக்கிறவங்களுக்கு - தேங்காய்ப் பால் விடும் போது ரொம்ப கொதிக்க விடக்கூடாது !
)

கொப்பரை இல்லாட்டி தேங்காய்த் துண்டுகளை கீத்து கீத்தா நறுக்கி, நெய்யில வறுத்து பாயசத்துல
போடணும் .

இந்த சீசன்லே பலாப்பழம் வாங்கி செஞ்சு பாருங்க தோழிகளே .....சூப்பரா இருக்கும்;
உங்களுக்கும் பிடிக்கும்னு நினைக்கிறேன் !!

நன்றி !

\"\"**Disclaimer:** The opinions expressed in this post are the personal
views of the author. They do not necessarily reflect the views of
Momspresso.com. Any omissions or errors are the author\'s and Momspresso
does not assume any liability or responsibility for them.
