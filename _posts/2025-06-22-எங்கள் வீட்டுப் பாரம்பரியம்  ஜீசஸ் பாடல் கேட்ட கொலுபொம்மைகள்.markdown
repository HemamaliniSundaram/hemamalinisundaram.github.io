---
layout: post
title:  "எங்கள் வீட்டுப் பாரம்பரியம்  ஜீசஸ் பாடல் கேட்ட கொலுபொம்மைகள்"
date:   2025-06-22 16:57:54 +0530
author: Hemamalini Sundaram
categories: articles
---

#  எங்கள் வீட்டுப் பாரம்பரியம் .. ஜீசஸ் பாடல் கேட்ட கொலுபொம்மைகள் ! 

ப்ரியாவுக்கு தூக்கமே வரவில்லை; மணி இரவு பன்னிரண்டைத் தாண்டிவிட்டது.

**"..நாளைக்கு என்ன பண்ணுவது ? எப்படி மாமியாரை சமாளிப்பது ? " என்று மனசு அதையே
சுற்றிக் கொண்டு இருந்தது.**

ப்ரியா -- புவனேஷ் தம்பதிக்கு திருமணமாகி ஒரு மாதம் தான் ஆகிறது; ஆவணி மாதம்
கல்யாணம் முடிந்து, இருவரும் இப்போது பெங்களூரில் தனிக்குடித்தனம் இருக்கிறார்கள்.

நாளை முதல் நவராத்திரிப் பண்டிகை ஆரம்பம் ! ப்ரியாவின் பிறந்தவீட்டிலும் இதே பண்டிகை
உண்டு என்பதால் பெரிதாக ஒன்றும் பிரச்சனை இல்லை; எல்லாம் செய்து பழக்கமானவை தான் !

விஷயம் என்னவென்றால், இன்று தான் புவனேஷின் தாயார் -- கமலம்மாள் பண்டிகைக்காக இவர்களோடு
வந்து தங்க இருப்பதாக தகவல் வந்தது.. ப்ரியா தன் கல்யாணத்தில் மாமியாரோடு பேருக்குப்
பழகியதோடு சரி ; நெருங்கிப் பழகி புரிந்துகொள்ளும் வாய்ப்பு இன்னும் அமையவில்லை.
அவரைப் பார்த்தாலே ப்ரியாவுக்கு உள்ளூர கொஞ்சம் பயமாகக் கூட இருக்கும்;

**எப்போதும் மடிசார் புடவையும், தினப்படி பூஜை, புனஸ்காரங்களும் என அவர் மிகவும்
வைதீகமான வாழ்க்கை முறையைக் கடைப்பிடிப்பவர். அவர் வந்து தங்களோடு தங்கப் போவதே பயமாக
இருக்க, அத்தோடு தான் செய்து வைத்திருக்கும் வேலைக்கு என்ன சொல்லப் போகிறாரோ , இதனால்
என்ன புதுப் பிரச்சனைகள் வருமோ என்று மனம் குழம்பி, ப்ரியா மிகவும் கவலைப்பட்டாள்.**

ப்ரியாவின் பக்கத்து ஃப்ளாட்டில் ஆனியும், அவள் கணவரும் குடி இருந்தார்கள். ப்ரியா அங்கு
வந்த முதல் நாளிலிருந்தே அவளுக்கும், ஆனிக்கும் ஒரு நல்ல நட்பு மலரத் தொடங்கிவிட்டது.
அவர்களும் சமீபத்தில் திருமணம் முடிந்து குடித்தனம் ஆரம்பித்து இருந்தனர். இருவரின்
கணவர்களும் வேலைக்கு சென்ற பின், ப்ரியாவும், ஆனியும் ஒன்றாகவே கடைகளுக்கு செல்வது,,
குடியிருப்பில் உள்ள பூங்காவுக்கு செல்வது என்று நெருங்கிப் பழகிவிட்டிருந்தனர்.

**ப்ரியாவின் பிறந்தவீட்டில் எந்த விதமான வித்தியாசங்களும் யாரும் பாராட்டுவதில்லை;
அதனால் ஆனியோடு பழகுவது ப்ரியாவுக்கு இயல்பான ஒன்றாகவே இருந்தது. அதனால் இருவரும்
சேர்ந்தே சென்று கொலு பொம்மைகள் வாங்குவது, அலங்கார பொருட்கள் வாங்குவது என்று செய்தனர்.
கொலு டெகரேஷனுக்காக காகித அலங்காரத் தோரணங்களும் ஆனி செய்து கொடுத்திருந்தாள்.**

**"ப்ரியா ! நாளை உன் வீட்டுக்கு முதல் 'கெஸ்ட்' நான் தான் ! " என்று நேற்றிரவு ஆனி
ஆசையோடு சிரித்துக் கொண்டே சொல்லிவிட்டுச் சென்றிருந்தாள்.**

இப்போது திடீரென மாமியாரின் வருகை எல்லாவற்றையும் குழப்பத்தில் ஆழ்த்திவிட்டது. தான்
ஆனியுடன் நெருங்கிப் பழகுவது அவர்களுக்கு பிடிக்குமோ என்னவோ ? நாளை வழக்கம் போல ஆனி
வரும் போது, இவர் ஏதாவது 'சுருக்' கென்று பேசிவிட்டால், அப்புறம் எப்படி ஆனி முகத்தில்
முழிப்பது ? ஒரு நல்ல நட்பு இப்படியா ஆக வேண்டும்?

ஏதேதோ யோசித்தபடி, எப்போது தூங்கினோம் என்று தெரியாமலேயே ப்ரியா தூங்கிப் போனாள்.

மறுநாள் :

மாமியார் ஊரிலிருந்து வந்துவிட்டார். ப்ரியாவின் கொலுவைப் பார்த்து, ' நல்லாயிருக்கு '
என்று சர்டிஃபிகேட்டும் கொடுத்துவிட்டார்.

ப்ரியா சமையல் அறையில் மும்முரமாய் இருக்க, வாசலில்

**"ஹாய் ப்ரியா ! ஆர் யூ பிஸி ? "**

என்று ஆனியின் குரல் கேட்டது. ஆனி கோவா கிறிஸ்டியன் இனத்தைச் சேர்ந்தவள். இருவருக்கும்
பொதுவான மொழியாக ஆங்கிலமே இருந்தது.

"என்ன சொல்வது ? ' என ப்ரியா தவிக்கும் போதே, கமலம்மாள் அங்கு வந்துவிட்டார். அவரைப்
பார்த்ததுமே ஆனி,

" ஐ'ல் கம் லேட்டர், ப்ரியா ! " என கிளம்ப எத்தனித்தாள்.

புவனேஷ் அதற்குள் ஆனிக்கு தன் தாயை அறிமுகம் செய்தான் .

**" நோ....நோ....டோன்ட் லீவ் !....கம் இன்.....டேக் யுவர் சீட் ! டுடே ஈஸ் வெரி
ஆஸ்பீஷியஸ் ; ஃபங்க்ஷன் ஃபார் அஸ் ! கம் இன்ஸைட் ! " என மாமியார் சரளமாக ஆனியிடம்
ஆங்கிலத்தில் பேசியதைக் கேட்டு, ப்ரியா அப்படியே வியப்பில் வாயடைத்து நின்றுவிட்டாள்.**

கமலம் அத்துடன் நிற்காமல், ஆனியை அழைத்து உபசரித்து, அன்றைய பிரசாதம் கொடுத்தார்.
கண்டிப்பாக பாட்டு பாட வேண்டும் என கூறிவிட, ஆனி தனக்கு கிறிஸ்டியன் பாட்டு தான்
தெரியும் என்றாள்.

" **நோ ப்ராப்ளம் ! வீ ஆர் ஆல் காட்'ஸ் சில்ரன் " ( No problem....we are all God's
children ! ) என சொல்லி, அதையே பாடுமாறு கூறிவிட்டார்.**

ஆனியும் சந்தோஷமாக இயேசு மீது இரண்டு பாடல் பாடிவிட்டு, விடைபெற்றுச் சென்றாள்.

" எப்போதும் மடிசாரில் இருக்கும் தன் மாமியாரா இப்படி ? " என ப்ரியா ஆனந்த
அதிர்ச்சியில் இருக்க, புவனேஷ் மெல்ல ஆரம்பித்தான்.

" ப்ரியா ! எங்கம்மா நல்லா இங்கீலிஷ் பேசுவான்னு உனக்கு தெரியாதில்ல ? "

**" ஆமாண்டா ....நீ ஒருத்தன் ! இதை பெரிசா சொல்லிண்டு ! ப்ரியா மட்டுமில்ல, நிறைய
பேரு என் மடிசாரைப் பார்த்துட்டு பழம்பஞ்சாங்கம், கட்டுப்பெட்டி அப்படின்னு அவாளாவே
நினைச்சுக்கறா ! உனக்குத் தெரியாதா ? அந்தக் காலத்துலேயே உங்க தாத்தா எங்க எல்லாரையும்
கான்வென்ட்- ல படிக்க வைச்சார். இங்கீலீஷ் படிச்சாலும், நம்ம பழக்க வழக்கத்தை விடாம , ஃபாலோ
பண்றோம். அவ்வுளவு தான் ! "**

ப்ரியா மெதுவாக வாயைத் திறந்தாள் :

" அதுக்கில்லம்மா ......வந்து......ஆனி இங்க வந்து போறதைப் பத்தி நீங்க என்ன
சொல்லுவேளோன்னு......"

முடிக்காமல் இழுத்தாள்.

**" நீ ஆனியோட எந்த வித்தியாசமும் இல்லாம பழகுறது எனக்கு ரொம்ப சந்தோஷம் ப்ரியா ! நம்ம
குடும்பத்துப் பாரம்பரியமே , மனுஷாளை ஜாதி, இனம், மதம் அப்படின்னு எந்த வித்தியாசமும்
இல்லாம எல்லாரையும் சமமா நினைச்சுப் பழகுறது தான் ! எங்க தாத்தா அந்தக் காலத்துலேயே
எல்லாரையும் கோவிலுக்குள்ள விடணும்னு போராட்டத்துல கலந்துண்டு, அதுக்காக ஜெயிலுக்கு
போனவர் ! அவங்கவங்க வழக்கப்படி பகவானைக் கும்பிடறோமே தவிர, நாம எல்லாருமே பகவானோட
குழந்தைகள் தானே ! எனக்கு மாட்டுப்பொண்ணா வந்திருக்கிற நீயும் இதே மாதிரி இருக்கிறது
எனக்கு ரொம்ப சந்தோஷம் ! "**

கமலம் சொல்லச் சொல்ல, ப்ரியாவுக்கு காதுகளில் இன்பத்தேன் பாய்ந்தது.

**Disclaimer:** The opinions expressed in this post are the personal
views of the author. They do not necessarily reflect the views of
Momspresso.com. Any omissions or errors are the author\'s and Momspresso
does not assume any liability or responsibility for them.
