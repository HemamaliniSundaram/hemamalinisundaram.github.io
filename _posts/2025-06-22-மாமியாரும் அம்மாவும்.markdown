---
layout: post
title:  "மாமியாரும் அம்மாவும்"
date:   2025-06-22 16:57:54 +0530
author: Hemamalini Sundaram
categories: articles
---

#  மாமியாரும், அம்மாவும்\...! 

' அக்கா... ! என்ன பண்றீங்க...? " என குரல் கொடுத்தபடியே வந்தார் பக்கத்து வீட்டு
பரிமளம்.

" வா.....பரிமளா.....! உட்காரு.....டிஃபன் ஆயிருச்சு......அனிதா மதிய சாப்பாடு
செய்யுது...." என்றார் மாலதி.

அனிதா மாலதியின் மருமகள்; அனிதாவின் சிரித்த முகமும், அமைதியான குணமும் காரணமாக
பரிமளத்துக்கு அவள் மீது ஒரு தனிப் பாசம் தோன்றிவிட்டது.

" ஏங்க்கா,,,அமெரிக்காவில தம்பி அஜய் எப்படி இருக்குது....? "

" ம்ம்..நல்லா இருக்கான் பரிமளா....என்ன, பிள்ளையைப் பார்க்காம எனக்கு கண்ணே பூத்துப்
போச்சு....! என்ன தான் ஃபோன்ல பார்த்துப் பேசினாலும், நேரில பாக்கற மாதிரி வருமா
...? ம்ம்.....இன்னும் இரண்டு வருஷம் சமாளிக்கணும்...."

பெரூமூச்சுடன் சொன்னார் மாலதி.

அஜய் அலுவலக வேலை காரணமாக, மூன்று வாரங்கள் முன் தான் அமெரிக்கா கிளம்பி இருந்தான்.
இன்னும் இரண்டு வருடங்கள் அங்கு தான் போஸ்டிங்....

' **உங்களுக்கே இப்படி இருக்கே அக்கா.....அனிதா பாவமில்லே !.....கொஞ்ச நாளு
அவளையும், குழந்தையையும் அவங்கம்மா வீட்டுக்கு அனுப்பி வைங்களேங்கா....! அவளுக்கும்
கொஞ்சம் மனசுக்கு ஆறுதலா இருக்கும்...! "**

பரிமளா சொல்லி முடிக்கு முன்பே மாலதிக்கு கோபம் வந்துவிட்டது.

" **என்ன பரி நீ சின்னப் புள்ளைத்தனமா பேசறே ? கல்யாணமாகி ஒரு புள்ளையும்
பெத்தாச்சு....! இன்னும் என்ன அம்மா வீடு, ஆட்டுக்குட்டி வீடுன்னு சீராட வேண்டியிருக்குது
? இவ கிளம்பி அங்கே போய் உட்கார்ந்துட்டா, இங்கே வேலை எல்லாம் யாரு பார்க்கறது ? இந்த
வீட்டு மருமகளுன்னு அவளுக்கு பொறுப்பு, கடமை இதெல்லாம் இல்லே ? என்ன நீ இப்படி புரியாம
பேசறே ? அப்படி நாங்க என்ன அனிதாவை இங்கே கொடுமையா பண்ணறோம் ? "**

பரிமளாவுக்கு ஏன்டா இந்தப் பேச்சை ஆரம்பித்தோம் என்றாகி விட்டது ; அவர் சொல்ல வந்த
காரணமே வேறு !

**என்ன தான் புகுந்த வீட்டில் அன்பாக பார்த்துக்கொண்டாலும், பிறந்த வீட்டில் இருக்கும்
உரிமையும், செல்லமான அதிகாரமும், பெற்றோரின் அரவணைப்பும் சில நேரங்களில் பெண்களுக்கு
மனதுக்கு ரொம்பவே தேவையாக இருக்கும் ! கணவனை விட்டுப் பிரிந்து வேதனையில் இருக்கும்
அனிதாவுக்கு இப்போது அவள் பிறந்த வீட்டின் அரவணைப்பு இதமாக இருக்கும் என்பதே அவர்
எண்ணம்.**

' ஐயோ......நான் அந்த அர்த்தத்தில சொல்லலைக்கா..!.....ஏதோ ஒரு மாறுதலா இருக்குமேனு
தான் சொன்னேன்.......'

அதற்குள் மாலதியின் செல் ஒலிக்க, அதை எடுத்துப் பேசினார் மாலதி .

' கண்ணு வித்யா....! ம்ம்....சொல்லுமா.....அம்மா ஃப்ரீயா தான் இருக்கேன்...சொல்லு...."

" **என்ன.....மாப்பிள்ளை ஒரு வாரம் ஊருக்குப் போறாரா....? சரி, நீ அங்கே தனியா
இருக்க வேணாம் ...! பிள்ளைங்களை கூட்டிட்டு இங்கே வந்துரு.....என்ன...? உங்க மாமி,
மாமாவா....? ஆமா......உங்க மாமியாருக்கு சமைக்கவே தெரியாதா என்ன...?**

**நீ கல்யாணமாகி போகறதுக்கு முன்ன என்ன பண்ணினாங்களாமா ...? அப்பல்லாம் அவரு ஊருக்குப்
போகும் போது தனியா தானே இருந்தாங்க ? இப்ப என்னவாம் புதுசா,...? நீ ஒண்ணும் அதெல்லாம்
காதுல போட்டுக்காதே....என்ன பெரியவனை ஸ்கூல் அனுப்பணுமா...? அதெல்லாம் அப்பா
பார்த்துக்குவாரு.....உன்னையும் பிள்ளைங்களையும் பார்த்து ஒரு வாரமாகப் போகுது...!
மாப்பிள்ளை கிளம்பின உடனே நீயும் கிளம்பி இங்கே வந்துரு...! என்ன ? ம்ம்.....அனிதா இங்க
தான் இருக்கா......என்ன ஸ்பெஷல் வேணுமோ, இங்கே செய்யச் சொல்றேன்....சரி,
வைச்சிடறேன்...! "**

மகள் வித்யாவும், பேரப் பிள்ளைகளும் வரும் சந்தோஷத்தில் தன் கோபத்தை மறந்து, மாலதி
குஷியாகி விட்டார். **ஒரு மாமியாராகவும் அம்மாவாகவும் மாலதியின் இருவேறு
அவதாரங்களையும், அதில் ஏற்படும் பாரபட்சத்தையும் கண்கூடாகப் பார்த்த பரிமளா வாயடைத்துப்
போய்விட்டா**ர் !

\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*

**பெயரளவில் ' மருமகளும் மகள் போல தான் " என்று சொன்னாலும், பல இடங்களில் இன்னமும்
வீட்டின் மகள்களுக்கு ஒரு சட்டமும், மருமகள்களுக்கு ஒரு சட்டமும் தான் நடைமுறையில்
இருக்கிறது. அத்தகைய மாமியார்களும் நம் தளத்தில் உள்ள சிறந்த மாமியார்கள் போல மனம்
மாறிவிட்டால், கண்டிப்பாக அனைத்து மருமகள்களும் மகிழ்ச்சியோடு இருப்பார்கள்\....விரைவில்
அந்த நல்ல மாற்றம் ஏற்பட இத்தகைய தலைப்புகள் வழி செய்யும் என்ற நம்பிக்கையோடு இந்தப் பதிவை
முடிக்கிறேன் .**

என் எண்ணங்களை பலருக்கும் பகிர்ந்து கொள்ளும் வாய்ப்பு கொடுக்கும் மாம்ஸ்ப்ரெஸ்ஸோவுக்கும்,
பதிவுகளைப் படிக்கும் உங்கள் அனைவருக்கும் என் மனம் நிறைந்த நன்றிகள் !!
