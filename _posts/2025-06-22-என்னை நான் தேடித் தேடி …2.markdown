---
layout: post
title:  "என்னை நான் தேடித் தேடி …2"
date:   2025-06-22 16:57:54 +0530
author: Hemamalini Sundaram
categories: articles
---

#  என்னை நான் தேடித் தேடி ....2 ! 

[[பாகம்
1]{.underline}](https://tamil.momspresso.com/parenting/aa71bb9e323d44a5b589be0617593389/article/maarc-maat-kurrunaavl-pootttti-ennnnnnai-naannn-teettit-teetti-paakm-1-apz539hls02r?utm_source=AD_Whatsapp_Share&utm_medium=Share_Android)

( கணவன் ரமேஷ் வெளியூரில் பணி செய்ய, பிள்ளைகள் இருவரும் படிப்பின் காரணமாய் பிரிய,
அகிலா வீட்டில் முதன் முதலாய் தனிமையில் இருக்கிறாள் )

**அகிலாவுக்கு கண்ணைக் கட்டி காட்டில் விட்டது போல் இருந்தது. என்ன செய்வது என்றே
புரியவில்லை.**

ஸ்கூல் லீவ் விட்டதும் இந்த சின்னக் குழந்தைகள் எல்லாம் பழக்க தோஷத்தில் எப்பவும் போல் எழுந்து
விடுவார்கள்......ஆரம்பத்தில் ஒரு இரண்டு நாள் ரொம்ப சந்தோஷமாய் இருக்கும்.....அப்புறம்
போகப் போக நாள் முழுக்க என்ன செய்வது என்று தெரியாமல் அம்மாவையே சுற்றிச் சுற்றி
வருவார்கள்......( ' செல்' இல்லாத அந்தக் காலம் ! )

அது போல் அகிலாவுக்கும் அப்படித் தான் இருந்தது. முதல் இரண்டு நாட்கள் எல்லா உறவினர்கள்,
தெரிந்தவர்கள் எல்லாரிடமும் ஃபோனில் பேசிப் பேசி கொஞ்சம் பொழுது போனது .

**வழக்கமாக செய்யும் வேகத்தில் வேலைகளை செய்து பழகிய கைகள் அதே போல் செய்து முடித்து
விட , நேரம் நகராமல் சண்டித்தனம் செய்தது. தனக்காக மட்டுமே சமைத்துக் கொள்ளவும் ரொம்ப '
போர்' அடித்தது ; அதனால் இருந்த மாவை வைத்து அதிலேயே இட்லி, தோசை என்று ஏதோ செய்து
வயிற்றை நிரப்பிக் கொண்டாள்.**

**முதல் பத்து நாட்களுக்கு அப்புறம் என்ன செய்வது என்று தெரியாமல் பரிதவித்துப் போனாள்
அகிலா .**

ரமேஷ் ஆஃபிஸில் எப்பவும் பிஸி ! வீட்டின் எல்லாப் பொறுப்புகளும் எப்பவுமே அகிலாவுடையதே
! அதுவும் போக நேரம் இருந்தால், அகிலா தான் ரமேஷுக்கு எதாவது உதவியோ, ஆலோசனையோ
தருவது பழக்கமே தவிர, இதுவரை அகிலாவுக்கு ரமேஷ் அறிவுரையோ, ஆலோசனையோ சொல்லும்
படி நேரிட்டதே இல்லை ! **அதனால் இதைப் போய் ஒரு பிரச்சனை என்று ரமேஷை அழைத்துப்
பேசி, வெளியூரில் இருக்கும் அவரையும் போட்டுக் குழப்ப வேண்டாம் என்று எப்பவும் போல்
அவரிடம் பேசி விட்டு ஃபோனை வைத்துவிட்டாள்**.

ரவி, ராம் இருவரும் நேரம் கிடைத்தால் மெசேஜ் போடுவார்கள்; இல்லை என்றால் இரவு மட்டும் '
குட் நைட் ' தகவல் வரும் ; அதை வைத்து அகிலா அவர்களுக்கு ஒன்றும் பிரச்சனை இல்லை என்று
புரிந்து கொள்வாள். இது தான் அவர்கள் வீட்டு ஏற்பாடு !

சென்று தங்கி வரும் அளவு உறவுகளும் ஏதும் இல்லாத காரணத்தால் அகிலாவுக்கு பொழுதே
போகவில்லை !

**தனிமை மனதை வாட்டியது. ஏதேதோ சிந்தனைகளை எழுப்பியது**

**', இத்தனை நாட்களாய், ச்சேசே.....இத்தனை வருடங்களாய் என் வாழ்க்கையில் நான் அப்படி என்ன
தான் செய்து வந்திருக்கிறேன்.....? ! "**

**என்ற கேள்வி அகிலாவின் மனசுக்குள் எழுந்தது.**

தன் வாழ்க்கையை மெள்ள ரீ- வைன்ட் செய்து திரும்பிப் பார்த்தாள். எல்லாரையும் போல் படிப்பு,
அடுத்து திருமணம், கணவன் , குடும்பம், குழந்தைகள் வளர்த்தல், மாமனார், மாமியார்
பராமரிப்பு -- என இத்தனை வருடங்களில் எப்போதுமே யாரோ ஒருத்தர் தங்கள் தேவைகளுக்காக
அவளைச் சார்ந்து இருந்து கொண்டே இருந்தனர்.

பிள்ளைகளின் சிறுவயதில் அகிலாவுக்கு நிற்கவும் நேரமிருக்காது ; அவர்கள் பின்னால் அப்படி
ஒரு ஓட்டம் ஓடியிருக்கிறாள் ! அவர்களை பள்ளியில் கொண்டு விட்டு, சிறப்பு வகுப்புகளுக்கு
அழைத்துச் சென்று, வீட்டில் பெரியவர்களின் தேவையைக் கவனித்து , ரவி கல்லூரி சேர்ந்ததும்
அடுத்தது ராமைக் கவனிக்கும் சமயம் -- என **அவளுக்கு இத்தனை வருடங்கள் ' நான் என்ன
செய்வது ? ' என உட்கார்ந்து யோசிக்கக் கூட நேரம் இருந்ததில்லை என்பது தான் நிஜம் !**

( அகிலாவின் தேடல் தொடரும்.....)
