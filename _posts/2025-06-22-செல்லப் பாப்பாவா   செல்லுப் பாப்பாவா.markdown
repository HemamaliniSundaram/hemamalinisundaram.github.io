---
layout: post
title:  "செல்லப் பாப்பாவா   செல்லுப் பாப்பாவா"
date:   2025-06-22 16:57:54 +0530
author: Hemamalini Sundaram
categories: articles
---

#  செல்லப் பாப்பாவா ? \' செல்\'லுப் பாப்பாவா ? 

நான் சமீபத்துல பார்த்த ஒரு நிகழ்ச்சி பத்தி தான் இப்ப சொல்லப் போறேன். நான் இங்க கோவையில
' வேலன் காஃபி' கடைக்கு போயிருந்தேன். அங்கே என் எதிர்ல இருந்த சீட்ல ஒரு இளம்பெண்,
அவங்க குட்டிப் பாப்பா, அந்தப் பெண்ணோட தங்கை -- இவங்க வந்து உட்கார்ந்தாங்க.

அந்தப் பெண்ணும், அவங்க தங்கையும் காஃபி, டீ வாங்கிட்டு, அந்தப் பாப்பாவுக்கு அவங்க அம்மா
ஃபுட் ரெடி பண்ணினாங்க. **அந்தப் பாப்பாவுக்கு ஒரு ஆறு மாசம் இருக்கும்; அவங்க கொண்டு
வந்த பைலேர்ந்து வெந்நீர், பேபி ஃபுட் எல்லாம் எடுத்து ஒரு கிண்ணத்துல கரைச்சு வெச்சிட்டு,
ஊட்டப் போனாங்க; அந்தப் பாப்பா வாயைத் தொறக்க மாட்டேங்குது ! அப்புறம் ஞாபகம் வந்தவங்களா,
அவங்க செல்லுல ஒரு அனிமேஷன் கார்ட்டூன் போட்டு, அந்த ஃபோனை டேபிள் மேல நிற்க வைச்சாங்க
! அப்ப தான் அந்த பாப்பா சாப்பிட வாயைக் காட்டுது ! கார்ட்டூன் நின்னுச்சுன்னா, பாப்பாவும்
வாயை மூடிக்குது !!**

இதைப் பார்த்துக்கிட்டிருந்த எனக்கு, அன்னிக்கெல்லாம் இதே யோசனையா தான் இருந்துச்சு !
**முன்னெல்லாம், நிலா, காக்கா, நாய், மாடுன்னு காட்டி தான் அம்மாக்கள் எல்லாம் சோறு
ஊட்டுவாங்க ; இப்பல்லாம் பல வீடுகள்ல குழந்தைங்க ' செல்லை' ப் பார்த்துகிட்டு தான்
சாப்பிடுறாங்க !**

வேலைக்குப் போகிற அம்மாக்களோ, வீட்டுல இருக்கிற அம்மாக்களோ -- யாரா இருந்தாலும்,
குழந்தைங்க சாப்பிட்டா போதும்னு நினைச்சு, இப்படி தான் செய்யறாங்க; ஆனா இது சரியா ?

குழந்தை நல மருத்துவர்கள் இதைப் பத்தி என்ன சொல்றாங்க ?

1.  **சின்னக் குழந்தைகளுக்கு டி.வி, செல்ஃபோன் இதிலேர்ந்து வர்ற கதிர்வீச்சுக்கள்
    பாதிப்பை ஏற்படுத்தலாம். அதனால கூடுமானவரையில, இரண்டு வயசுக்குள்ள இருக்கிற
    குழந்தைகளுக்கு இதை எல்லாம் பழக்காதீங்க !**

2.  **சின்னக் குழந்தைகளுக்கு கண் பார்வைக் குறைபாடுகள் வரலாம்.**

3.  **அவங்களால நிஜ வாழ்க்கைக்கும், கார்ட்டூன் உலகுக்கும் உள்ள வித்தியாசங்களை
    புரிஞ்சுக்க முடியாது. அதனால அவங்களுக்கு மனரீதியான குழப்பங்கள் வரலாம் .**

4.  **முக்கியமா சாப்பாடு ஊட்டும் போது ஃபோன் வைச்சு பழக்கிவிட்டா, அந்தக்
    குழந்தைகளுக்கு உணவில் சரியானபடி ஆர்வமோ, ஈடுபாடோ வராது. அப்புறமா வளரும்
    போது அவங்க உணவுப் பழக்கங்கள் பாதிக்கப்படலாம்.**

**அதனால, குழந்தைகளுக்கு ' செல்' இல்லாம சாப்பாடு ஊட்டிப் பழகறது ரொம்ப நல்லது
மாம்ஸ்**!

முன்னெல்லாம் தாத்தாக்கு ஒரு வாய், பாட்டிக்கு ஒரு வாய், அத்தைக்கு ஒரு வாய், அப்பாக்கு
ஒரு வாய், அம்மாக்கு ஒரு வாய்னு எல்லா உறவுகளையும் சொல்லிக் கொடுத்து, சாப்பாடோட ஊட்டி
வளர்த்தாங்க; இப்பல்லாம் நிறைய பேரு தனிக்குடித்தனத்துல தான் இருக்காங்க; பாட்டி,
தாத்தாக்கு எல்லாம் எங்கே போறதுன்னு கேட்பீங்க !

பரவால்ல, **வீட்டுல இருக்கிற குழந்தைங்களோட பொம்மைகளை வைச்சே கூட நீங்க விளையாட்டுக்
காட்டி சோறு ஊட்டலாம்,, காற்ட்டூன்ல வர்ற கதைகளை நீங்க சொல்லி சோறு ஊட்டலாம் இல்லையா
பால்கனி, மொட்டை மாடி ஏதாவது இருந்தா அங்கே பாப்பாவை கூட்டிட்டு போய், சாப்பாடு
ஊட்டுங்க !**

**உங்க பாப்பா செல்லப் பாப்பாவாகவே இருக்கட்டும்; 'செல்'லுப் பாப்பாவா மாத்திடாதீங்க
ப்ளீஸ்** !

நன்றி !..
