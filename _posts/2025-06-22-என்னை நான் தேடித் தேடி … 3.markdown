---
layout: post
title:  "என்னை நான் தேடித் தேடி … 3"
date:   2025-06-22 16:57:54 +0530
author: Hemamalini Sundaram
categories: articles
---

#  என்னை நான் தேடித் தேடி .... 3 ! 

**என்னை நான் தேடித் தேடி ....! பாகம் 3 !**

' சரி, சும்மாவே இருந்தால் இந்த மனசு இப்படித் தான் எதையாவது கிளறும்.....பேசாமல்
எதையாவது ' கிளீன் ' பண்ணலாம் ! ' என முடிவெடுத்து ஒரு பழைய பெட்டியை பரணில்
இருந்து இறக்கி கீழே வைத்தாள் அகிலா.

அவள் இறக்கி வைத்த பெட்டியில் இருந்தவை என்ன தெரியுமா ?

**அவள் படிக்கும் போது வாங்கிய சான்றிதழ்கள், டிகிரி சர்டிஃபிகேட்ஸ், பள்ளி , கல்லூரி
ஆட்டோகிராஃப் புத்தகங்கள், தோழிகளோடு எடுத்துக் கொண்ட புகைப்படங்கள், கிரீட்டிங் கார்ட்ஸ் --
என அவை அத்தனையும் அவள் படித்த கல்லூரிக் காலத்துக்கே அகிலாவை கொண்டு போனது ......**

அகிலா நன்றாகப் படிப்பவள் ; ஆசிரியர்களிடமும் நல்ல பெயர், உடன் படிக்கும் அனைவருமே அவள்
திறமைக்கும், அறிவுக்கும் கட்டாயம் பெரிய வேலையில் சேர்வாள் என்று தான் எதிர்பார்த்தார்கள்.
ஆனால் அவள் குடும்பத்தில் படிப்பு முடிந்த உடனே திருமணம் செய்துவிட்டனர். அகிலாவுக்கும்
வேலைக்குப் போய்த்தான் ஆகவேண்டும் என்ற எண்ணம் இருக்கவில்லை; அவள் கணவன் ரமேஷும் வீட்டோடு
இருந்து குடும்பத்தைப் பார்த்துக் கொண்டால் போதும் என்றே கருதினான்.

**இப்படியாக , அகிலாவின் படிப்பும் திறமையும் அவள் குடும்பத்தைப் பராமரிக்கவும்,
குழந்தைகளுக்குப் படிப்பு சொல்லிக் கொடுக்கவும் பயன்பட்டது. பிள்ளைகள் இருவருக்குமே சிறு
வயதில் இருந்து பார்த்துப் பார்த்து வளர்த்து, நல்ல முறையில் கல்வி, ஒழுக்கம், நல்ல பண்புகள்
என எல்லாவற்றிலும் அவர்கள் நல்லபடி வளர அகிலாவின் பங்கு மிகவும் முக்கியமானதாக
இருந்தது.**

**ஆனால்.....இப்போது தன் சான்றிதழ்களைப் பார்க்கும் போது ?!**

**அகிலாவின் மனம் ஆற்றாமையில் குமைந்தது. ' ஒரு வேளை படித்து முடித்ததுமே வேலைக்குப்
போயிருக்கணுமோ ? அப்படி இருந்தால் இன்னிக்கு என்ன பண்றதுன்னு இப்படி யோசிச்சுக்கிட்டு
உட்கார்ந்திருக்க வேணாமே ! எனக்குன்னு ஒரு வட்டம், எனக்குன்னு ஒரு வாழ்க்கைன்னு ஏதாவது
இருந்திருக்குமே ...! '**

இப்ப இவரும், பசங்களும் வீட்டை விட்டு கிளம்பின பிறகு எனக்கு ஏற்பட்ட வெறுமையும்
தனிமையும் இல்லாம இருந்திருக்குமே ......!!

**இதை யார் கிட்டே பேசி புரிய வைக்க முடியும் ? இல்ல அப்படியே நான் சொன்னாலும் தான்
ரமேஷால இதை புரிஞ்சுக்க முடியுமா ?**

கல்யாணமாகி இத்தனை வருஷம் கழிச்சு இப்படி எல்லாம்' சொன்னா, அவர் மனசு எவ்வுளோ
கஷ்டப்படும் ? அவரால அங்க ஆஃபீஸ்ல நிம்மதியா வேலையைப் பார்க்க தான் முடியுமா ?

**இத்தனை வருஷம் எல்லாருக்கும் என்ன வேணும்னு பார்த்துப் பார்த்து செய்தேனே.....இதுல நான்
யாரு, எனக்கு என்ன வேணும்னே தெரியாம எங்கேயோ தொலைஞ்சு போயிட்டேனே .....!**

**இப்ப திடீருன்னு ' தனியா இரு ' னு இப்படி ஆளாளுக்கு என்னை விட்டுட்டு அவங்கவங்க
வழியில போயிட்டாங்களே .....எனக்கான வாழ்க்கை என்ன ? இந்த உலகத்துல என்னோட அடையாளம்
தான் என்ன ?**

இனிமே எப்ப அவங்க லீவுக்கு வர்றாங்களோ, அதை நினைச்சுக்கிட்டு அதையே எதிர்பார்த்து '
பூவே பூச்சூட வா ' பத்மினி மாதிரி காத்திருக்கிறது தான் என் வாழ்க்கையா ?

**மனம் எழுப்பிய அடுக்கடுக்கான கேள்விகளில் அகிலா நிலைகுலைந்து தான் போனாள்...**..

( அகிலாவின் தேடல் தொடரும்......)
