---
layout: post
title:  "தாய்மைக்கு என்றும் பேதமே இல்லை"
date:   2025-06-22 16:57:54 +0530
author: Hemamalini Sundaram
categories: articles
---

#  \" தாய்மைக்கு என்றும் பேதமே இல்லை ! \" 

!1. "பெற்றால் தான் பிள்ளையா ? "

இது மிகவும் உண்மையான ஒரு வார்த்தை; நான் பல சமயங்களில் இதை நேரடியாக கண்டும்,
அனுபவித்தும் மகிழ்ந்தும், வியந்தும் இருக்கிறேன்.

**ஒரு பெண் எப்போது தாயாகிறாளோ, அதன் பின் அவள் எப்போதும் தாயாகவே தான் இருக்கிறாள்;
அந்த ஸ்தானத்தை விட்டு அவள் இறங்குவதே இல்லை; அவளின் அந்தத் தாய்மையும் தன் பிள்ளை,
அடுத்தவர் பிள்ளை என்றெல்லாம் எந்த பேதமும் பார்ப்பதில்லை. ஓடும் நீர் எந்த பேதமும் இன்றி
எல்லாருக்கும் தாகம் தணிப்பது போலவே, தாய்மையும் எல்லாக் குழந்தைகளையும் தன்
குழந்தைகளாவே தான் பாவிக்கும்.**

என் மாமியார் கூறிய ஒரு தகவலை இங்கு உங்களோடு பகிர்ந்து கொள்கிறேன். அவரின் நெருங்கிய
உறவினர் இருவருக்கு ஒரே நேரம் குழந்தைகள் பிறந்திருக்கின்றன. இரு தாய்களில் ஒருவருக்கு
மிகத் தீவிரமாக காய்ச்சல் கண்டுவிட்டது; உடல்நிலை மிக மோசமாகி, அவரால் தன் குழந்தைக்கு
பால் கொடுக்கவும் முடியாத சூழ்நிலை ! அந்த இன்னொரு உறவுப்பெண் தான், தன் குழந்தைக்கு
மட்டுமல்லாமல், அவரின் குழந்தைக்கும் சேர்த்து தன் பாலைக் கொடுத்து பசியாற்றி இருக்கிறார்.
அவர் மீண்டும் உடம்பு தேறி பழைய நிலைக்கு வரும் வரை கிட்டத்தட்ட இரண்டு வாரங்கள் இவரே
தான் பாலூட்டி இருக்கிறார் . இதை என் மாமியார் நெகிழ்ச்சியோடு சொல்வார் !

நா**ம் தாயாகும் வரை இருக்கும் மனநிலைக்கும், தாயான பின் வரும் மனநிலைக்கும் ஏற்படும்
மாற்றம் நம்மையே வியக்க வைக்கும் ! ' ஐயோ குழந்தை நைநை..னு அழுவுதே; ஏண்டா இதை
எல்லாம் வெளியே கூட்டிட்டு வராங்க ? ! ' என்று கல்யாணத்துக்கு முன் கேலி பேசிய சில
பெண்கள் கூட தாங்கள் தாயான பின் அடைந்த மாற்றமும், மனப்பக்குவமும் அப்பப்பா......அதை
வார்த்தைகளில் சொல்லி விவரிக்க இயலாது; தாய்மையை உணர்ந்தவர்களுக்கே அது புரியும்** !

எந்தக் குழந்தை அழுதாலும், தன் குழந்தை அழுவது போன்றே ஒரு பரிதவிப்பு ஏற்படும்; அதை
எப்படியாவது சமாதானம் செய்ய வேண்டும் என்று நமக்கும் மனம் துடிக்கும் ! இதைத் தாய்மையில்
அன்றி வேறு எங்கும் பார்க்க இயலாது !

ஓரு முறை என் மகன் கைக்குழந்தையாய் இருந்த போது, நாங்கள் ஆந்திராவில் உள்ள ஒரு
பிரசித்தி பெற்ற கோவிலுக்கு போயிருந்தோம்; கோவிலில் எக்கச்சக்கமான கூட்டம்; வேண்டுதல்
இருந்ததால், வரிசையில் குழந்தையோடு மணிக்கணக்கில் காத்திருந்தோம்; ஒரு வழியாக,
சுவாமியைப் பார்க்க அருகில் நெருங்கப் போகும் சமயம், என் மகன் அழ ஆரம்பித்தான்; என்ன
சமாதானம் செய்தும், விளையாட்டுக் காட்டிப் பார்த்தும் அழுகை நிற்கவே இல்லை !

நானோ குழந்தைக்கு ஒரு பாட்டிலில் பால் மட்டுமே கையில் கொண்டு போயிருந்தேன்; அவன் பால்
பாட்டிலை வாயில் வைக்கவே மறுத்து அழுது கொண்டிருந்தான் ;மற்ற எல்லாப் பொருட்களும் நாங்கள்
வந்த காரில் கோவிலுக்கு வெளியே இருந்தது.

எங்களுக்குப் பின்னால், வரிசை மிகவும் நீண்டுவிட்டது; அதனால் அந்த வழியாகத் திரும்பிப்
போகவும் முடியாத நிலை ! இவ்வுளவு தூரம் வந்துவிட்டு, வரிசையில் நின்றுவிட்டு
சுவாமியைப் பார்க்காமல் போகவும் மனது கேட்கவில்லை; குழந்தையோ கையில் நிற்காமல், விடாமல்
அழுதுகொண்டே இருக்க, என்ன செய்வதென்றே புரியாமல் நாங்கள் தவித்தபோது, நல்ல வேளையாய்
ஒரு அம்மா தானாக வந்து எங்களுக்கு உதவினார்.

எங்களுக்குப் பின்னால் இருந்த வரிசையில் பத்து பேருக்குப் பின்னால் அவர் குடும்பம்
இருந்திருக்கிறது; அவர் அங்கிருந்தே என் குழந்தையின் அழுகையைப் பார்த்து மனசு கேட்காமல்,
எல்லாரையும் தாண்டிக் கொண்டு எங்களிடம் வந்தார். அவருக்கு அறுபது வயதிருக்கும்; ஒரு
நொடி குழந்தையைப் பார்த்தார், கூட்டத்தில் அத்தனை நேரம் இருந்ததிலும், அழுததிலும்
வியர்த்து வடிந்து கொண்டிருந்த அவனைப் பார்த்து, உடனே தன் குடும்பத்தினருக்குச் சொல்லி
தண்ணீர் பாட்டிலை கொடுத்துவிடச் சொன்னார்.

ஒவ்வொருவராக அதை ' பாஸ்' செய்ய, தண்ணீர் பாட்டில் எங்களிடம் வந்தது. அதிலிருந்து அந்தச்
சின்ன மூடியிலேயே கொஞ்சமாக தண்ணீர் விட்டு என் குழந்தைக்குக் கொடுக்க, அவன் அழுகையை
நிறுத்திவிட்டு , மடக்மடக்கென்று குடித்தான். ஒரு அரை டம்ளர் தண்ணீர் குடித்ததும், அழுகை
டக்கென்று நின்றுவிட்டது ! சாதாரணமாகி விட்டான் !!

**எனக்குத் தெலுங்கு தெரியாததால் அவருக்கு என்னால் முறையாக நன்றி கூடச் சொல்ல
முடியவில்லை 1 சைகையிலே தான் சொல்ல முடிந்தது ! பலன் கருதாமல் உதவிய அவரின்
தாய்மையும் அதைப் பெரிதாக எடுத்துக் கொள்ளவில்லை ! அவன் தாகத்தால் தான் அழுதிருக்கிறான்
என்பது எனக்கு அப்புறமாகத் தான் புரிந்தது ! அதன்பிறகு குழந்தையை எங்கே வெளியில்
கூட்டிச் சென்றாலும், கட்டாயம் மறக்காமல் ஒரு ' சிப்பரில் ' தண்ணீர் எடுத்துச் செல்லவும்
தெரிந்துகொண்டேன் !**

இப்படியாக, சின்னதோ, பெரியதோ -- எல்லா இடங்களிலும் எல்லாத் தாய்மார்களும் எல்லாக்
குழந்தைகளுக்கும் அவர்கள் பெற்றாலும், பெறாவிட்டாலும் தங்களால் ஆன எல்லா உதவிகளையும்
செய்து கொண்டே தான் இருந்தார்கள்; செய்து கொண்டே தான் இருக்கிறார்கள்; இனியும் செய்து
கொண்டே தான் இருப்பார்கள் ! இது காலத்தைத் தாண்டிய தாய்மையின் சிறப்பு என்பதைத் தவிர
என்னால் வேறென்ன சொல்ல முடியும் ?!
