---
layout: post
title:  "நான் இன்னிக்கு தூங்கப் போறேன்"
date:   2025-06-22 16:57:54 +0530
author: Hemamalini Sundaram
categories: articles
---

#  \" நான் இன்னிக்கு தூங்கப் போறேன் ! \" 

**" மஞ்சு, போன வாரம் எல்லாம் ஆஃபீஸ்ல ரொம்ப வேலை ஜாஸ்தி; அதனால இன்னிக்கு நான் லீவ்
போட்டுட்டுத் தூங்கப் போறேன் !** " என்றான் வினோத்.

' **ம்ம்,,,,,,கொடுத்து வைச்ச ராசா....! எஞ்சாய் பண்ணுங்க....' என்று மனசுக்குள்
நினைத்துக் கொண்டாள் மஞ்சு......அவர்களின் ஒன்றரை வயது குட்டி இளவரசி ஜான்வியை தனியாய்
சமாளித்து வரும் மஞ்சு, சரியாய் .நிம்மதியாய் தூங்கி பல யுகங்கள் ஆன மாதிரி அவளுக்கு
ஒரு ஃபீல்....!**

' சீக்கிரம் டிபன் எடுத்து வை ! சாப்பிட்டுட்டு நிம்மதியா தூங்கணும் ! ' வினோத்
அவசரப்படுத்த, மஞ்சு டிபனை எடுத்து வைத்தாள்.

அவன் சாப்பிட்டு முடிக்கு முன் மஞ்சுவின் போன் அடித்தது. எடுத்துப் பேசியவள்,

" **அப்படியாம்மா ? அச்சச்சோ.......! அப்புறம் ? சித்தப்பா இப்ப எப்படி இருக்காராம் ?
பரவாயில்லையா ....நல்ல வேளை ! ம்ம்ம்.......சரிம்மா, சரி ! நான் இன்னிக்கே போய்
பார்த்துட்டு வரேன் ! '**

என்று ஃபோனை வைத்தாள்.

" எங்க சித்தப்பாவுக்கு திடீர்னு உடம்பு முடியாம சேலத்துலயே எஸ். கே ஹாஸ்பிடல்ல
சேர்த்திருக்காங்களாம் ; அம்மா சொன்னாங்க ! அவங்களால சென்னைலேர்ந்து வந்து பார்க்க
முடியாது, அதனால, " நீ கோயமுத்தூர் தானே ? ஒரு எட்டு போய் பார்த்துட்டு வந்துரு ! '
னு சொன்னாங்க; நீங்க இன்னிக்கு வீட்டுல தானே இருப்பீங்க, அதான் சரின்னுட்டேன் ! "

" என்ன சொல்வது ? ' வினோத்துக்கு வேறு வழியில்லை ; சரியென ஒத்துக் கொண்டான்.

' **என்ன, பாப்பாவுக்கு காலை டிபன் மஞ்சு கொடுத்து விட்டாள்; கொஞ்ச நேரம் விளையாட்டுக்
காட்டிவிட்டு, சாப்பாடு கொடுத்தால் தூங்கி விடுவாள்; அப்புறம் நாம தூங்கிக்கலாம் ! ' என
நினைத்துக் கொண்டான்.**

மஞ்சு மதியத்துக்கு உணவும் குக்கரில் வைத்துவிட்டு தான் கிளம்பினாள்.

" **மதியம் பன்னிரண்டு, ஒரு மணிக்கு ஜானுவுக்கு பசிக்கும்; கரெக்டா அப்ப சாப்பாடு
கொடுத்துடுங்க ! அப்ப பிடிச்சு அமுக்கி தூங்க வைச்சா தான் உண்டு ! இல்லன்னா கொட்டம்
அடிப்பா; அதனால அவளை தூங்க வைச்சிட்டு, நீங்களும் சாப்பிடுங்க ! '**

**" எல்லாம் எனக்குத் தெரியம் ! நீ பத்திரமா போயிட்டு வா....அப்பப்ப மெசேஜ் போடு ! "**

பத்து மணி ஆச்சு ! ஜானுவையும் பக்கத்தில் கட்டிலில் வைத்துக் கொண்டு, நாலு விளையாட்டு
பொம்மைகளை போட்டுக் கொண்டு வினோத் படுத்துக் கொண்டான்.

**பத்து நிமிஷம் கூட ஆயிருக்காது, கண்கள் சொக்கும் நேரம் .....**

**" ப்பா.......ப்பா........உச்சா...**...! '

ஜானு தட்டித் தட்டி அவனை எழுப்பினாள். குழந்தையை பாத்ரூம் அழைத்துச் சென்று வந்தான்.

**மீண்டும் தூங்க ஆரம்பிக்க, வாசக்கதவு தட்டப்பட்டது.**

**பக்கத்து வீட்டு கமலாக்கா நின்றிருந்தார்.**

" தம்பி, மஞ்சு இல்லையா ? ' என விவரம் கேட்டு விட்டு,

" **இன்னிக்கு தண்ணீ வர்ற நாளுப்பா; அதனால ' சம்ப்' ல பிடிக்கணும்; மோட்டார் போட்டு உங்க
டேங்கல ஏத்திக்க; குடிக்கவும் பிடிச்சு வைச்சுக்கணும் ! "**

' மஞ்சு சாயங்காலம் வந்துருவா அக்கா....அப்புறமா பிடிக்க முடியாதா ...?

வினோத் அப்பாவியாய் கேட்க, " இப்ப விட்டா, அப்புறம் பத்து நாளு கழிச்சு தான் தண்ணீ வரும்
! இது கூட மஞ்சு உங்கிட்ட சொல்லையா ? ' என்றார்.

**கீழே சம்ப்பில் தண்ணீர் பிடித்து, மோட்டார் போட்டு, ' டேங்க் ' கை நிறைத்து, மறுபடி
சம்ப்பில் நிறைத்து, குடிக்க தண்ணீர் பிடித்து -- எல்லாத்தையும் மஞ்சுவின் இன்ஸ்ட்ரக்ஷன் படி
கேட்டுக் கேட்டு, செய்து முடிக்குமுன் மணி பன்னிரண்டு !**

' சரி, ஜானுவுக்கு சாப்பாடு கொடுத்துடலாம்; அப்புறம் தூங்கலாம் ! ' என நினைத்து
அடுத்த கட்ட நடவடிக்கையில் இறங்கினான் வினோத் .

**மஞ்சு இல்லாத காரணமோ, இல்லை ஜான்விக்கு ' மூட் ' சரியில்லையோ -- என்னவோ
தெரியவில்லை, குழந்தை சாப்பிட அப்படி ஒரு அடம் பிடித்தாள்; வினோத் எல்லா கார்ட்டூன்
கேரக்டர்கள் ஆகவும் மாறி, அவன் ஃபோனில் இருந்த எல்லா அனிமேஷன் வீடியோக்களையும் காட்டி
முடித்து, ஒரு வழியாய் ஒரு கிண்ணம் சாதம் ஜானு சாப்பிட்டு முடிக்கு முன், வினோத் மேல்
ஒரு கிண்ணம் சாதம் அபிஷேகம் ஆகியிருந்தது !**

**ஓய்ந்துபோய் சோஃபாவில் சாய்ந்த அவனுக்கு " இதுக்கு பேசாம ஒரு மாரத்தானே ஈஸியா
ஓடிட்டு மெடல் வாங்கிட்டு வந்திருப்பேனே ! " என தனக்குத் தானே வாய் விட்டு புலம்பிக்
கொண்டான்.**

" **சரி, சரி, சியர் -- அப் வினோத்....மெய்ன் டாஸ்க் முடிஞ்சது ! உடனே ஜானுவை தூங்க
வைச்சிட்டா, நாமளும் தூங்கலாம் !**

**தனக்குத் தானே ' பெப் -- டாக் ' கொடுத்துக் கொண்டான்.**

' சாப்பிட்ட உடனே தூங்க வைச்சிருங்க ! ' என மஞ்சு சொன்னது நினைவு வர, அடுத்த அரைமணி
நேரம் ஜானுவுக்குத் தந்தையின் தாலாட்டு .....பயந்துடாதீங்க......எல்லாம் யூ- டியூப்
உதவியோடு பாடல்கள் தான்.....!!

**ஓரு வழியாய் குழந்தை தூங்க, ' ஹேய்......! ' எனக் கத்தத் துவங்கி பின் தன்னைத் தானே
கட்டுப்படுத்திக் கொண்டான்.**

பசி வயிற்றைக் கிள்ள, மடமடவென சாப்பிட்டு முடித்துவிட்டு, படுத்துக் கொண்டான்.

**கண்கள் சொருகி, ஆழ்ந்த தூக்கத்துக்குப் போகும் முன், படபடவென வாசல் கதவு
தட்டப்பட்டது.**

**" ச்சே..... நான் போறதா இல்லை....! யாரோ தட்டிட்டுப் போகட்டும் ...**.! '

தூக்கக் கலக்கம் சொருக, வினோத் தூக்கத்தைத் தொடர, விடாமல் கதவு தட்டப்பட்டது.....இப்ப
இன்னமும் பலமான சத்தத்தோடு......!

**ஜானுவும் முழித்துக் கொண்டாகி விட்டது !**

பயங்கர கோபத்தோடு, செம கடுப்போடு வாசலுக்குப் போனான்.

இளம் வயது கல்லூரிப் பெண் நின்றிருந்தாள்.

" **சாரி சார் ! டிஸ்டர்ப் பண்ணிட்டேனா ....? " சிரித்துக் கொண்டே கேட்க,\
" ஆமாம் ! " என ஓங்கிக் கத்தவேண்டும் போல இருந்தது வினோத்துக்கு !**

ஆனால், நாகரீககத்துக்காக, பேசாமல் இருந்தான்.

அவர்கள் சர்வே எடுக்க வந்த வேலை முடிந்து உள்ளே வந்து படுக்கவும், ஜானு ' டூ- பாத்ரூம்
" என எழுப்பவும் சரியாக இருந்தது !

எல்லாம் முடிந்து மீண்டும் வந்து வினோத் படுக்க, குழந்தை தண்ணீர் கேட்டாள். டம்ளரில் கொடுக்க
குடிக்காமல் அடம் பண்ண, அவள் ' சிப்பர் ' தேடி எடுத்து, அதில் ஊற்றிக் கொடுக்கவும்
குடித்தாள்.

**இப்போ ஃப்ரெஷ் ஆக இருக்கும் குழந்தையோடு விளையாட ஆசை ஒருபக்கம்; தூங்காத சோர்வு ஒரு
பக்கம் -- உடல் அசதியே ஜெயிக்க, குழந்தையை பக்கத்தில் உட்கார வைத்துக் கொண்டு, ' தன்
முயற்சியில் சற்றும் மனம் தளராத விக்கிரமாதித்தன் ' போல மீண்டும் தூங்க முயற்சி செய்தான்
!**

**ஆனால் , இப்போ ஜானுவுக்கு விளையாட்டு நேரம் போல ...! அப்பாவின் மேல் ஏறி
உட்காருவதும், மீசையைப் பிடித்து இழுப்பதும், கன்னத்தில் தட்டுவதும் -- என அவள் செய்த
சேஷ்டைகளுக்கு ஈடு கொடுக்க முடியாமல், வினோத் எழுந்து உட்கார்ந்து விட்டான் !**

**மீண்டும் வாசல் கதவு தட்டும் சத்தம் !**

' கொல காண்டோடு ' போனவன், மஞ்சுவைப் பார்த்ததும் நிம்மதிப் பெருமூச்சு விட்டான் !

" **குழந்தையை வேற விட்டுட்டுப் போனேன்ல.......அதான் உடனே கிளம்பி
வந்துட்டேன்......அதுல பாருங்க, நைட்டு கூட ஜானுவைப் பார்த்துக்கணும்னு சரியா
தூங்குறதே இல்லையா ? திரும்பி வரும் போது என்னையும் அறியாம, பஸ்ஸில தூங்கிட்டேன் !
கூட வந்த அக்கா தான் காந்திபுரம் வந்ததும் எழுப்பி விட்டாங்க...**..."

' **அந்தக் கதை எல்லாம் அப்புறம் கேட்டுக்கறேன் ! நீ வந்துட்டேல்ல ...?!
ஹப்பாடா......பிழைச்சேன் சாமி .....! இனிமே எல்லாத்தையும் நீயே பார்த்துக்க.....நான்
போய் கொஞ்சமாவது தூங்கணும் ! '**

**என்று ஜானுவை அவள் கைகளில் திணித்துவிட்டுச் சென்ற வினோத்தைப் பார்த்து புரியாமல்
விழித்தாள் மஞ்சு !**

**' இனிமே மஞ்சு தூங்கற நேரம் நாம ஃபோன் பண்ணி டிஸ்டர்ப் பண்ணக் கூடாது ! " என்று
முடிவோடு, ஒருவழியாய் தூங்கப் போனான் வினோத் !**

8888888888888888888

கதை கொஞ்சம் பெரிசாயிடுச்சு\...\...அதனால படிச்சுட்டு நீங்களும் தூங்கிட்டீங்கன்னா
பரவாயில்லை\...\.....மறக்காம அப்புறமா கமெண்ட்ஸ் போடுங்க ஃப்ரெண்ட்ஸ் \.....! நன்றி !
