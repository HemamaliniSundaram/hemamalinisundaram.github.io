---
layout: post
title:  "நெஞ்சத்தின் ஆழத்தில் …"
date:   2025-06-22 16:57:54 +0530
author: Hemamalini Sundaram
categories: articles
---

#  நெஞ்சத்தின் ஆழத்தில் .... 

தனியார் மருத்துவமனையின் தீவிர சிகிச்சைப் பிரிவு. நோயாளி கமலியைப் பரிசோதித்து
விட்டு வெளியே வந்தார் டாக்டர் அனந்தன்.

"கமலிக்கு எப்படி இருக்கு, டாக்டர் ? " தவிப்புடன் விசாரித்தனர் அவள் பெற்றோர்.

"மன்னிக்கணும் ! நம்பிக்கை சொல்றதுக்கில்லை......ஆக்ஸிடென்ட்லே அடியெல்லாம் ரொம்ப பலமாப்
பட்டிருக்கு ; அநேகமா இன்னும் ஒரு நாளோ, ரெண்டு நாளோ தான் அவங்க உடம்பு தாங்கும்னு
நினைக்கிறேன். அவங்க சொந்தக்காரங்க எல்லாம் வந்தாச்சா ? "

" வந்தாச்சு டாக்டர் ! "

" **இந்த மாதிரி நிலைமையில இருக்கறவங்க இப்படி நாலு நாள் தாக்குப் பிடிச்சதே பெரிய
அதிசயம் ! அவங்க மன உறுதி அசாத்தியமா இருக்கு. கொஞ்ச கொஞ்சமா நினைவையும் இழந்துட்டே
வராங்க ; அவங்க ஆசைப்பட்ட விஷயம் ஏதாவது இருந்தா, அதை செய்துடுங்க....இப்ப நாம செய்யக்
கூடியது அதான்....'**

"ஆசைப்படறதை வாய் திறந்து சொல்லக் கூட முடியாம, பேச்சு, மூச்சில்லாம கிடக்கிறாளே,
டாக்டர் ? "

கமலியின் தாயார் மீண்டும் அழத் துவங்க, டாக்டர் அங்கிருந்து மௌனமாக நகர்ந்தார்.

\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*

எனக்கு எப்போதாவது நினைவு வருகிறது. வழக்கம் போல் அலுவலகம் செல்ல பஸ்-ஸ்டாப்பை
நெருங்கும் சமயம், கண்மூடித்தனமாக ஒரு லாரி என் மீது மோத, 'அம்மா..' என அலறியது
நினைவிருந்தது. அதன் பின் கண் விழித்த போது, கட்டில்.....ஜன்னல்களில் பச்சை நிற
திரைச்சீலைகள், கைகளில் 'டிரிப்ஸ்' , இன்னும் ஏதோ ரெண்டு ட்யூப்கள் -- எல்லாமாகச் சேர்ந்து
அது ஒரு மருத்துவமனை என உணர்த்தின. எழ முயன்ற போது, உடம்பெல்லாம் வலி ! மறுபடி
படுத்துக் கொண்டேன்.

கவலையும், கண்ணீரும் ததும்பும் முகத்தோடு பெற்றோர், என் கணவர், உறவினர், அக்கம் பக்க
நண்பர்கள் -- எல்லாரும் வந்து பார்த்து விட்டுச் சென்றனர். எனக்குப் புரிந்து விட்டது ; என்
உள்ளுணர்வு சொல்லியது -- "நான் இனி பிழைக்கப் போவதில்லை " என்று. நினைவு தப்பி
விட்டது.

அடுத்த முறை கண் விழித்த போது, மனசு தெளிவாக, தைரியமாக இருந்தது. 'எல்லாரும் ஒரு
நாள் போக வேண்டியவர்கள் தானே ? 'என்று நானே எனக்கு தைரியம் சொல்லிக் கொண்டேன். வாழ்க்கை
முழுதும் மனசுக்குள் ஓடவிட்டுப் பார்த்தேன் .என் வாழ்வில் முக்கியமான நபர்கள் எல்லாரையும்
பார்த்தாகி விட்டது -- ஒருவரைத் தவிர !

**ஆம் ! அபிராமியைப் பார்க்க வேண்டும் ! நான் தொலைத்ததை திரும்பப் பெற வேண்டும் !
அவளிடம் மனதார மன்னிப்பு கேட்க வேண்டும் !!**

முடியுமா ? உன் மூச்சு எண்ணப்படுகிறது ... வாழ்க்கையை நிமிடம், நிமிடமாக இழந்து
கொண்டிருக்கிறாய்.........அறிவு பயமுறுத்தியது !

" இல்லை ! அபியைப் பார்க்காமல், நான் இறக்க மாட்டேன். அவள் வரும் வரை நான் காத்திருப்பேன்
! " மனதில் உறுதி செய்தேன். அவளை அழைத்து வரும்படி ஆண்டவனை வேண்டினேன்.

( கமலியின் வேண்டுதல் பலித்ததா ? அபிராமி யார் ? அவள் வந்தாளா ? -- இந்தக்
கேள்விகளுக்கு விடை அடுத்த பதிவில் !! )
