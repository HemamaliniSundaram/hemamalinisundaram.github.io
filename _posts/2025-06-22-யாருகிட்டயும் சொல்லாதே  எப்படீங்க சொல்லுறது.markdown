---
layout: post
title:  "யாருகிட்டயும் சொல்லாதே  எப்படீங்க சொல்லுறது"
date:   2025-06-22 16:57:55 +0530
author: Hemamalini Sundaram
categories: articles
---

#  யாருகிட்டயும் சொல்லாதே - எப்படீங்க சொல்லுறது ? 

அடச்சே ! நானும் இம்புட்டு நாளா இந்த மாம்ஸ்ப்ரெஸ்ஸோவில எழுதித் தள்ளிட்டு இருக்கேன் ;
இன்னும் ஒரு பிரைஸ் கூட அடிக்கலியே ! எப்படியாவது இந்த வாட்டி ஒரு பிரைஸ்
அடிக்கலாம்னு நெனைச்சு தலைப்பைப் பார்த்தேன்.....

அட, ரொம்ப சுளுவா தான் குடுத்திருங்காங்க......நம்மளை நம்பி எத்தனை பேரு எத்தனை,
எத்தனை ரகசியம் சொல்லி இருக்காங்க...!..அப்பல்லாம் அவங்க ஆரம்பிக்கும்போது சொல்ற மொத
வார்த்தை இதே தான்....

" **யம்மா ராசாத்தி ! ஒன்னை நம்பி சொல்றேன்....இத யாருகிட்டயும் சொல்லாத ...."**

நானும் பூம்பூம் மாடு கணக்கா தலையை ஆட்டி எல்லா விசயத்தையும்
கேட்டுக்கிடுவேனில்ல.....அப்புறம் அதைப் பத்தி யாரு கிட்டயாவது மூச்சு விடுவேன்னு
நெனைக்கிறீங்க.....ம்ஹூம்.....சொல்ல மாட்டேனே ....

**இருந்தாலும் இப்போ இவங்க கேட்கறாங்களே.......எதைச் சொல்லறதுன்னு யோசிச்சுப்
பார்த்தேனா......**

சின்ன வயசுல என் பக்கத்து வீட்டு பரிமளா அவங்க வீட்டுலேர்ந்து யாருக்கும் தெரியாம பத்து
ரூவா எடுத்துட்டு வந்தா; நான் அவ நோட்டுல அதைப் பார்த்துட்டதால " ராசாத்தி ! யாரு
கிட்டயும் சொல்லாத ! கமர்கட்டு வாங்கப் போறேன்.....உனக்கும் ஒரு காக்கா கடின்னு' என்னயும்
கூட்டு சேர்த்துக்கிட்டா.......அந்தக் கமர்கட்டு மேலே சத்தியமா , நான் இது வரை அவங்க
வீட்டுல யார் கிட்டவும் சொல்லல......

அப்புறம்.....கொஞ்சம் வளர்ந்த பிறகு எங்க அம்மா அவங்க மாமியாரைப் பத்தி (
அதாங்க.....எங்க பாட்டி ! ) அவங்க நினைக்கிறதை எல்லாம் அப்பப்ப சொல்லிரும்.....மனசு
தாளாம ஒரு குரல் சொல்லிட்டு, என் தாவாங்கட்டையைப் பிடிச்சுட்டு,

"கண்ணு....என் ராசாத்தி ! ஏதோ ஆத்தாமையில சொல்லிட்டேன்.....அப்பிடியே போயி உன் பாட்டி
கிட்ட சொன்னேன்னு வையி.......நாம ரெண்டு பேரும் அடுத்த பஸ்சுல தாத்தா ஊருக்கு
கிளம்பிற வேண்டியது தான் ! அதனால எல்லாத்தையும் மனசுலேயே வைச்சுக்க ! "

என்று கெஞ்சும். 'சரி, நாமும் ரொம்ப முக்கியமானவங்க போல 'னு அப்பல்லாம் எனக்கு தோணும்.

இதையும் மீறி சில நேரத்துல அம்மாகிட்ட அடி தின்னும்போது மட்டும் அம்மாவோட ரகசியத்தை
எல்லாம் போட்டு ஒடைச்சிரலாமானு தோணுமா.....அன்னிக்கு பார்த்து அம்மாவும், பாட்டியும்
எதோ கோந்து போட்ட மாதிரி ஈஷிட்டு இருப்பாங்களா.......இப்போ நாம சொன்னாலும் எதுவும்
எடுபடாதுனு நானே சொல்லாமலே விட்டுருவேன்.........

அப்புறம் கொஞ்ச நாளு ஒரு துணிக்கடையில வேலை பார்த்துட்டு இருந்தேனா......அங்க இருந்த
எல்லா பொண்ணுகளும் திடீர் திடீர்னு கிக்கிக்கிக்கி' னு சிரிச்சுக்கும்; ரொம்ப துருவிக்
கேட்டா, ஏதாச்சும் ஒரு விஷயத்தை சொல்லிட்டு, " ராசாத்தி ! நான் சொன்னேன்னு போயி அவ
கிட்ட கேட்டுராதே !..உன் மனசோட வைச்சிக்க " அப்டின்னு சொல்லிரும்க.

இப்படி என் மனசுல பேங்கு லாக்கரோட சாஸ்தியா நிறைய.....நிறைய ரகசியம் எல்லாம்
இருக்கு....!\....

கல்யாணத்துக்கு அப்புறமேட்டு என் வூட்டுக்காரரு அவங்க முதலாளியப் பத்தி சொன்ன ரகசியத்த
சொல்லலாம்......ஆனா அவருக்கு வேலை போயிடுச்சுன்னா......? எங்களுக்கு சோறு ?

மாமியார பத்தி எனக்கு மட்டும் தெரிஞ்ச சில ரகசியம் இருக்குது.....ஆனா அதை
சொல்லிப்புட்டேன்னா.....அப்புறம் நம்ம வனிதா மாதிரி ஆயிருமோன்னு கொஞ்சம் பயமாவும்
இருக்கு....

அதென்ன வனிதாவோட கதைன்னு தானே கேட்கறீங்க ? இப்படித்தான் ஒரு டி.வி சேனல்ல ஏதோ
போட்டியாமுன்னு வனிதா, அவ மாமியாருன்னு ரெண்டு பேத்தையும் பேச கூப்பிட்டுகிட்டு
போனான்; இவங்களும் ரெண்டு பேரும் நல்லா அலங்காரம் பண்ணி பேசறதுக்கு போனங்களா.....

அவன் இவங்க ரெண்டு பேரையும் வேற, வேற குரூப்புல போட்டு, நல்லா ஒருத்தரை ஒருத்தர்
எதுத்து பேச வைச்சிட்டான்; வனிதாவோட வீட்டுக்காரரு அவங்க ரெண்டு பேத்தையும் நிதானம் பண்ண
... பாவம் எவ்வளவோ முயற்சி பண்னுனாரு;......**.ம்ஹூம்......'டி.ஆர்.பி ரேட்டிங்கோ
என்னமோ.......அது என்ன கருமமோ... ...கோட்டு, சூட்டு போட்டுக்கிட்டு அந்தாளு கொம்பு
சீவி விட, இதுங்க ரெண்டும் டி.வில மாத்தி, மாத்தி அடிச்சுக்க..........எங்க தெருவே
அந்தக் கூத்தை டி.வில பாத்து கைகொட்டி சிரிச்சுச்சுனா பாருங்க.....பாவம் !வனிதாவோட
வீட்டுக்காரரு....! இன்னுமும் அவங்க ரெண்டு பேத்தையும் சமாதானம் பண்ண தலைகீழா முயற்சி
பண்றாராமா.......**

அதான்.....எனக்கு என்ன தோணுதுன்னா........**எதுக்கும் நம்ம 'மாம்ஸ்ப்ரெஸ்ஸோ' ஆபிசுல
வினோதினி அக்கா கிட்ட சொல்லி, எனக்கு ஓ.சியில தங்கறதுக்கு ஒரு எடமும், அப்பிடியே
ஒரு வேலையும் ஏற்பாடு பண்ணிட்டீங்கன்னு வையுங்க......எல்லா ரகசியத்தையும் அப்படியே உங்க
கிட்ட புட்டுப் புட்டு வைச்சிடுவேனில்ல.......!! என்ன நான் சொல்றது ?!**
