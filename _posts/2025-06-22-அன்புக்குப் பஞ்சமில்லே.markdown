---
layout: post
title:  "அன்புக்குப் பஞ்சமில்லே"
date:   2025-06-22 16:57:53 +0530
author: Hemamalini Sundaram
categories: articles
---

#  \"அன்புக்குப் பஞ்சமில்லே ! \" 

" செல்வீ.....கண்ணு செல்வீ ! " அம்சாக்காவின் குரல் கேட்க, நான் சமையலறையில் இருந்தே
பதில் கொடுத்தேன்.

'இதோ வர்றேங்கக்கா ..."

அம்சாக்கா எங்கள் பக்கத்து போர்ஷனில் இருப்பவர். **பெயர் தான் பக்கத்து போர்ஷன் ஆனால்,
உண்மையில் எனக்கு அக்காவாகவும், என் மகனுக்கு அம்சா அத்தையாகவும் இருப்பவர்.**

'வாங்கக்கா.....வேலையெல்லாம் முடிஞ்சிருச்சா...? '

' இல்லே கண்ணு , இப்ப தான பலகாரம் முடிஞ்சிச்சு......இனிமேத் தான் பருப்புச்சாப்பாடு
செய்யோணும். ...அது கிடக்கட்டும், நான் ஒரு விசயம் கேள்விப்பட்டனா.....அதேன் ஒன்னையவே
கேட்டுப்புட்டு போலாம்னிட்டு வந்தனாக்கும்.....'

'என்னக்கா சொல்லுங்க...?'

அவர் கேட்க வந்தது என்ன என்பதை ஓரளவுக்கு என்னால் ஊகிக்க முடிந்தது; அவர் மகன்
முருகனும், என் கணவர் கதிரும் ஒரே மில்லில் தான் வேலை செய்கிறார்கள்.

' **அதானாமில்ல.....நம்ம கதிரு தம்பிக்கு ஏதோ பெரிய 'புரொமோசம்'
வந்திச்சாமில்ல.......தம்பி அதை வேணான்னிடுச்சாம்.....கம்பேனில.....இதே தான் பேச்சா
இருக்குதுங்கம்மான்னு நேத்து தான் முருகன் சொன்னாப்புல....கதிரு தம்பியை கேட்டா '
வூட்டுல தான வேணாமின்னு சொல்லிட்டாங்க' அப்டீங்குதாமா........அதான் முருகன்
சொல்லிட்டிருந்தாப்புல......இன்னும் நெறய சம்பளம் எல்லாம் வருமாமா.....**

ஆனா அண்ணன் வேணானிட்டாரும்மா.....அப்படின்னு...நம்ம தம்பி சொல்லிச்சா....அதான் என்ன,
ஏதுன்னு கேட்டுப் போட்டு போலாமின்னு வந்தனாக்கும்......'

" இதானாக்கா......உள்ள .வாங்க....சொல்லுறேன்...'

இருவரும் வந்து எங்கள் போர்ஷனில் உட்கார, நான் மெதுவாய் சொல்ல ஆரம்பித்தேன்.

" அக்கா.....நான் ஏற்கனவே சொல்லியிருக்கேனேக்கா....என் .சின்ன வயசுலேயே எங்கப்பா,
அம்மா இறந்துட்டாங்க......சித்தி, சித்தப்பா வீட்டுல தான் வளர்ந்தேன் அப்படீன்னு...'

**'ஆமாம் கண்ணு ! ......அதுக்கு இப்ப என்ன வந்துச்சு, தங்கம் ? பழசை எல்லாம்
விட்டுப்போடுவியா ....கதிரு தம்பி உன்னைய நல்லா பாத்துக்குது.....நம்ம குட்டித் தங்கம்
லட்டு மாதிரி இருக்குது....ஒனக்கு என்ன வேணுமோ, அம்சாக்கான்னு ஒரு குரல் கொடுத்தா,
நானு வரப் போறேன் .......நீ இன்னும் என்னாத்துக்கு அதெல்லாம் நினைச்சு, வெசனப்படணும் ?
'**

அவர் சொல்லி முடிக்கும் முன்னே, எனக்கு லேசாக கண்கலங்கிவிட்டது.

' **அதாங்கக்கா......எனக்கு நம்ம கோயமுத்தூர விட்டுப் போட்டு வேறெங்கயும் போகப்
பிடிக்கலைங்கக்கா.....என் சின்ன வயசில என்னை அன்பா, செல்லமா யாருமே
கூப்பிட்டதில்லே...... என் சித்தி என்னை பேர் வைச்சே கூப்பிட மாட்டாங்க; எப்பவும் சனியன்,
தரித்திரம் இப்படித் தான் கூப்பிடுவாங்கக்கா.....**

மத்த பசங்களை எல்லாம் அவங்கவங்க வீட்டுல ' கண்ணு, ராசாத்தீ, செல்லம்' அப்படீன்னு கூப்பிட்டு
கொஞ்சும் போதெல்லாம், எனக்கு மனசு என்னமோ பண்ணும்கா.... .....

எங்கப்பா, அம்மா உயிரோட இருந்திருந்தா, என்னையும் அப்படி கூப்பிட்டிருப்பாங்களேனு
தோணும்.....அவருக்கும் பெரிசா சொந்தக்காரங்கன்னு சொல்லிக்க யாரும் இல்லேக்கா.....**ஆனா,
எப்ப இவரை கல்யாணம் முடிச்சு, இங்கே வந்தேனோ......அப்பலேர்ந்து இந்த ஏக்கமே
இல்லக்கா....**

**இங்க எல்லாரும்........ தெரிஞ்சவங்க, தெரியாதவங்க எல்லாரும் ரொம்ப அன்பா, மரியாதையா
பேசறாங்க......பாருங்க .....என்னைக் கூட ......நீங்க கண்ணு, தங்கம்னு கூப்பிட்டுக்கிட்டு
வந்தீங்க.....நம்ம கீரைக்கார பாட்டி, காய்க்கார தாத்தா எல்லாரும் என்னை பிரியமா கூப்பிட்டு
தான் பேசறாங்க... ஆட்டோக்கார அண்ணே, பஸ் கண்டக்டர் எல்லாமே அக்கா, அண்ணான்னு உறவு முறையா
இங்க எல்லாரும் பழகறது எனக்கு ரொம்ப பிடிச்சிருச்சுக்கா ! .'**

**அட, இதெல்லாம் ஒரு விசயமா தங்கம் ?' அன்பா பேசறதும், பழகறதும் நம்ம ஊருக்கு ஆண்டவன்
கொடுத்த சொத்து, கண்ணு ! '**

'அதாங்கக்கா......அவருக்கு வந்த புரமோஷனை நான் வேணாம்னு சொல்லிட்டேன்; எங்கேயோ
குஜராத்தில இதை விட இன்னும் கொஞ்சம் சம்பளம் கூடப் போட்டு தர்றோம்னு கம்பெனில
கேட்டாங்களாம்.....

**நான் தான் ' இன்னும் கூடக் கொஞ்சம் பணம் கிடைக்குதுன்னு நம்ம ஊரை விட்டு, அன்பா பேசற,
ஒறமுறையா பழகற உங்களை எல்லாம் விட்டுட்டு.......சின்னப் புள்ளையை வைச்சுட்டு கண்காணாம
எங்கேயோ போகவேணாம் ; இங்கேயே இருந்துக்கலாம்னு சொன்னேன், அவரும் சரின்னுட்டுக்காருக்கா
"**

" இதானா சங்கதி ! சரிதான் போ, எங்கேயும் போகவேணாம், **ஒன் மனசுக்குப் பிடிச்ச மாதிரி
இங்கேயே இருந்துக்க கண்ணு, ஒன் நல்ல மனசுக்கு அந்த மருதமலை முருகன் ஒரு குறையும் வைக்க
மாட்டாரு, !** "

'
