---
layout: post
title:  "வாயைத் தொறந்து பேசித் தொலைக்கக் கூடாது"
date:   2025-06-22 16:57:55 +0530
author: Hemamalini Sundaram
categories: articles
---

#  \"வாயைத் தொறந்து பேசித் தொலைக்கக் கூடாது ? \" 

"ஹ்ம்....இந்த காலத்துப் பொண்ணுங்களே இப்படித்தான் ! " பார்வதி அலுப்புடன் கழுத்தை
நொடித்துக் கொள்ள, கணவர் சதாசிவம் புரியாமல் பார்த்தார்.,

" அதாங்க.......நம்ம வீட்டு மாடியில குடியிருக்கே ... பவித்ராப் பொண்ணு, அதுக்கு
'ஸ்விக்கி'யோ.....புக்கியோ......வந்துச்சு... நான் தான் வழி சொன்னேன் ! ".

" அதுக்கென்ன இப்போ ? ஏதோ உடம்பு முடியாம இருக்கும்..... வெளியில வாங்கி
சாப்புடுது.....நீயா பணம் கொடுக்கிறே ?

" **அப்படி இல்லீங்க ! பொண்ணுங்கன்னா எல்லாத்தையும் பொறுத்துப் போகத்
தெரியணுங்க.......பொம்பளைப் புள்ளைங்க என்ன கஷ்டம்னாலும் தாங்கிக்கணும்......! வாயைத்
தொறக்காம பொறுத்துத்தான் போகணும் .!!**

மாடிப்போர்ஷன் பவித்ராவுக்கு மாதத்தில் அந்த மூன்று நாட்களும் மிகக் கடுமையான வயிற்றுவலி
வரும்; துடித்துப் போய்விடுவாள். அவர்கள் சொந்தங்கள் எல்லாரும் ஊரில் இருப்பதால், மாதாமாதம்
அந்த மூன்று நாட்களுக்கு மட்டும் வெளியே சாப்பாடு வாங்கி, அவளும் அவள் கணவனும்
சமாளித்து வந்தனர்.

இந்த விவரங்கள் எல்லாம் பார்வதிக்கே மிக நன்றாகத் தெரியும் ; **இருந்தாலும் அவரைப்
பொறுத்தவரை ' பெண் என்றால் பொறுத்துக்கொள்ள வேண்டும் ' என்ற எண்ணப்போக்கை அவரால் மாற்றிக்
கொள்ள முடியவில்லை.**

**".எல்லாருக்கும்தான் கைகால் வலி, தலைவலி, வயித்துவலி -- எல்லாம் வருது. அதுக்குன்னு
ஒரு சாப்பாடு கூடவா ஆக்க முடியாது ? நானும் சரி, மதுரையில இருக்கிற என் பொண்ணு
சுமதியும் சரி -- ஒரு நாளாவது உடம்பு முடியலைன்னு படுத்திருக்கோமா ? சொல்லுங்க !
"**

பார்வதி பேசி முடிப்பதற்குள் செல் அழைக்க,, சதாசிவம் ஸ்பீக்கரில் போட்டார் :

" மாமா ! சுமதிக்கு உடம்பு சரியில்லை ; திடீர்னு மயக்கமா
விழுந்துட்டா.....பதறியடிச்சு ஆஸ்பிடல்ல சேர்த்தோம் ...."

" ஐயோ சுமதி ! என் கண்ணு !! சுமதி எப்படி இருக்கா மாப்பிள்ளை ?

பார்வதி ஃபோனிலேயே அலறினாள்.

" பயப்படாதீங்க அத்தை ! இப்ப கண்ணு முழிச்சிட்டா.....ரொம்ப 'அனீமிக்கா'
இருக்காளாம்.....இரும்பு சத்து ரொம்ப குறைஞ்சு , வீட்டுலேயே திடீர்னு மயங்கி
விழுந்துட்டா\...\... பக்கத்து வீட்டு அக்கா எனக்கு ஃபோன் பண்ணி சொன்னாங்க... ...வந்து
கூட்டிட்டு போய் ஆஸ்பிடல்ல காட்டினேன்....

தெம்புக்கு ரத்தம் ஏத்தணும்னு 'அட்மிட்' பண்ண சொல்லிட்டாங்க !

**இந்த அளவு உடம்பு வீக்காப் போற வரையில வீட்டுல எல்லாரும் என்ன பண்ணிட்டிருந்தீங்கன்னு...
டாக்டர் என்னை திட்டித் தீர்த்துட்டாங்க......!**

**உடம்பு முடியலைன்னா வாயைத் தொறந்து பேசித்தொலைக்கக் கூடாது ?! நான் என்ன அவ
மனசுக்குள்ள பூந்து பார்க்கவா முடியும் ?** கேட்டா இப்ப கொஞ்ச நாளா அடிக்கடி இப்படி
தான் மயக்கமா வருதுங்க... **எங்கம்மா தான் சொல்லியிருக்காங்க..." .பொண்ணுன்னா
எல்லாத்தையும் பொறுத்துக்கணும்னு ".... சுமதி சொல்லுது.....**

**என்ன பொண்ணை வளர்த்து வைச்சிருக்கீங்க ?** என்னால ஆஃபிசுக்கு லீவு போட
முடியாது.........அடுத்த வண்டியைப் புடிச்சு, நீங்களும் மாமாவும் ஒத்தாசைக்கு
வந்துருங்க...!.."

" சரிங்க மாப்பிள்ளை.....சரி ! வரோம் !

பார்வதி ஃபோனை வைத்தார்.

**"ஆம்பளையோ.... பொம்பளையோ.... - நோயும், வலியும் எல்லாருக்கும் ஒண்ணு தான்னு உன்னைப்
போல பொம்பளைங்க எப்பத்தான் புரிஞ்சுக்கிட்டு, திருந்துவீங்களோ ?** " என்று சதாசிவம்
வேதனையோடு சொல்லவும், பார்வதி குற்ற உணர்ச்சியில் தலை கவிழ்ந்தார்.

**Disclaimer:** The opinions expressed in this post are the personal
views of the author. They do not necessarily reflect the views of
Momspresso.com. Any omissions or errors are the author\'s and Momspresso
does not assume any liability or responsibility for them.
