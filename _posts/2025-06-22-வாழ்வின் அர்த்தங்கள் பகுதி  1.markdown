---
layout: post
title:  "வாழ்வின் அர்த்தங்கள் பகுதி  1"
date:   2025-06-22 16:57:55 +0530
author: Hemamalini Sundaram
categories: articles
---

#  வாழ்வின் அர்த்தங்கள் பகுதி - 1 

கடல் எப்போதும் போல் உற்சாகமாய் ஆர்ப்பரித்துக் கொண்டு இருந்தது. ஓடிப் பிடித்து
விளையாடும் குழந்தைகளைப் போல அலைகள் ஓன்றையொன்று துரத்திப் பிடித்து விளையாடிக்
கோண்டிருந்தன.\
\
கடற்கரையில் விதவிதமான மனிதர் கூட்டம்; குழந்தைளோடு வந்தவர்கள், காதலர்கள், தனிமை தேடி
வந்தோர், கழுத்தை நெறிக்கும் வீட்டுக் கவலைகளில் இருந்து சற்று நேரம் விடுதலை தேடி
வந்தோர் -- என விதம் விதமானோர்!!\
\
கண்களில் இவை எல்லாம் பட்டாலும், எதையுமே கவனிக்காமல் ஒரு யோகியைப் போல் அமர்ந்திருந்தாள்
அவள் -- இல்லை...இல்லை.....யோகிகள் ஆனந்தமாய் இருப்பார்களாமே..., இவள் முகத்தில் துயரம்
அல்லவா கவிந்து இருக்கிறது?\
\
\
ஆம்; இரு வாரங்களுக்கு முன்பாக தன் ஒரே மகளை கொரோனாவுக்கு பலியாய் கொடுத்து விட்ட
பாவி அவள். கண்ணீர்க்கறை காய்ந்த கன்னங்கள், வெறுமை படர்ந்த முகம், எதிலும் நிலைக்காத
விழிகள்......அவள் மனதில் எண்ணங்கள் அலைஅலையாய் எழும்பிக் கொண்டிருந்தன.\
\
தன் இளம் வயதில் கணவன் மறைந்து விட, தன் மகளையே வாழ்க்கையின் நங்கூரமாய்க் கொண்டு மீண்டு
வந்தவள் அவள் -- இப்போது அவளும் மறைந்த பின், தனக்கு வாழ்வில் என்ன மிச்சம் இருக்கிறது?\
\
கூட்டம் குறைவதற்காக தான் அவள் காத்துக் கொண்டிருந்தாள் -- எல்லாரும் போன் பின், தானும்
கடலோடு போய்விடலாம் என்று......\
\
\
தன்னுடைய அன்றாட பயிற்சிகளை முடித்துவிட்டு வந்த குணசேகரன் மணலில் ஒரு ஒரமாக
அமர்ந்தான்; சுற்றி இருந்தவர்களை ஒரு தோட்டம் விட்டான். ஒரு பத்திரிகையில் நிருபராய்
பணிபுரியும் அவனுக்கு இது ரத்தத்தில் ஊறிப் போய்விட்ட ஒன்று.\
\
எப்போதும் மனிதர்களை கவனிப்பதும், வித்தியாசமாக ஏதேனும் தென்பட்டால், அதை செய்தியாய்
மாற்றுவதும் அவனுக்கு இயல்பான ஒன்று. அதே பழக்கத்தில் பலரையும் கவனித்தவன், அந்த
அம்மாளைப் பார்த்ததும் திடுக்கிட்டான்.\
\
அறுபது வயதிருக்கும், அவரின்சோகம் பரவிய முகமும், வாராத தலையும், கவனம் இல்லாத
உடைகளும், அதற்கெல்லாம் மேலாக வெறுமை நிறைந்த விழிகளும் அவனை உலுக்கி எடுத்தன.\
\
மனிதர்களை எடை போடுவது மட்டுமல்ல, அவர்களுக்கு தன்னால் முடிந்த உதவியைச் செய்வதும் அவன்
கூடப் பிறந்த ஒன்று.\
\
நம்மில் பலரும் அடுத்தவருக்கு உதவி செய்ய பணமோ, பொருளோ வேண்டும் என்று தான்
நினைக்கிறோம். ஆனால், குணாவைப் பொறுத்தவரை சரியான நேரத்தில் ஒருவருக்கு சொல்லக் கூடிய
ஆறுதல் வார்த்தைகள் அவர் வாழ்க்கையையே மாற்றியதும், இன்னும் சிலரின் வாழ்வையே
காப்பாற்றியதையும் அவன் நேரடியாக பார்த்த அனுபவபூர்வ உண்மை.\
\
விரக்தி அடைந்த உள்ளங்களுக்கும், துக்கத்தால் தொலைந்து போன நெஞ்சங்களுக்கும் மீண்டும்
புத்துயிர் அளிப்பது தானே மனிதம்? சொல்லப்போனால், குருக்ஷேத்திர போர்க்களத்தில் உடைந்து
போன அர்ஜுனனுக்கு பகவான் கண்ணன் சொன்ன ஆறுதலும், ஊக்கமும் தானே பகவத் கீதை?\
\
\
அவரின் மனம் புண்படாத வண்ணம் எப்படிப் பேசுவது என்று நொடியில் தீர்மானித்தவன், அவர்
அருகில் சென்று அமர்ந்தான்.\
\
தான் எப்போதும் வைத்திருக்கும் நோட்டையும், பேனாவையும் எடுத்துக் கொண்டு பேட்டிக்கு வந்தவன்
போல் புன்னகைத்தான். அவர் திடீரென கனவிலிருந்து விழிப்பது போல விழித்து, பின் அவனை
பார்த்தார்.\
\
\
"வணக்கம்மா. என் பேர் குணா. நான் ஒரு பத்திரிகை நிருபர்...உங்க கிட்ட ஒரு சின்ன
பேட்டி. "\
\
\
அவரின் மௌனத்தைக் கவனிக்காதது போல அவன் தன் பாட்டுக்கு பேசிக் கொண்டு போனான்.\
\
"இன்னிக்கு யார், யார் எதுக்காக பீச்சுக்கு வந்திருக்காங்கனு ஒரு சின்ன பேட்டி. நீங்க
சொல்லுங்க...நீங்க எதுக்காக வந்திருக்கீங்க? "\
\
"நானா...நான்...நான் ...வேற எதுக்கு? சாகறதுக்காக தான்.\
\
(தொடரும்)
