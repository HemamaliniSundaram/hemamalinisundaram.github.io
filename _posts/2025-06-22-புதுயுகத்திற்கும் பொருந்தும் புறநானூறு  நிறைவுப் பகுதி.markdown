---
layout: post
title:  "புதுயுகத்திற்கும் பொருந்தும் புறநானூறு  நிறைவுப் பகுதி"
date:   2025-06-22 16:57:54 +0530
author: Hemamalini Sundaram
categories: articles
---

#  \"புதுயுகத்திற்கும் பொருந்தும் புறநானூறு\" - நிறைவுப் பகுதி ! 

பாகம் - 5\
\
[[பாகம்
4]{.underline}](https://tamil.momspresso.com/parenting/aa71bb9e323d44a5b589be0617593389/article/putuyukttirrkum-poruntum-purrnaannnuurru-paakm-4-xkeyqzapze19?utm_source=AD_Whatsapp_Share&utm_medium=Share_Android)

சான்ட்ராவும், மைதிலியும் தெப்பக்குளத்தின் படிக்கட்டுகளில் அமர்ந்து இருந்தனர். மைதிலியின்
தோழி ரேவதி வருவதாக சொல்லி இருந்தாள். மூவருமாக \'ஷாப்பிங்\' செல்வதாக அன்று
திட்டமிட்டு இருந்தனர்.

சொன்ன நேரம் தாண்டிக்கொண்டே இருந்தது. ஆனால், ரேவதி வருவதாகக் காணோம்.

\"என்ன இது? ரேவதி இப்படி \'லேட்\' செய்யவே மாட்டாளே? என்ன காரணம்?\"

மைதிலி யோசித்தாள்.

\"இன்னும் ஒரு டென் மினிட்ஸ் பார்க்கலாம். அதற்குள் ரேவதி வரவில்லை என்றால், அவளுக்கு போன்
செய்து கேட்டு விடு\" என்றாள் ஸானட்ரா.

அவள் சொல்லி முடிக்கு முன்பாகவே ரேவதி வந்து விட்டாள்.

\"மைதிலி, சாண்ட்ரா, ரொம்ப ஸாரி! லேட் ஆயிடுச்சு! நீங்க வந்து ரொம்ப நேரமாச்சா?\"

\"ஆமாம், கால் மணி நேரமா வெயிட் பண்றோம், அது இருக்கட்டும், **நீ ரொம்ப சின்சியர்
சிகாமணி ஆச்சே, நீ ஏன் இப்படி லேட்டா வந்தே?\"**

**\"கிளம்பும் போது எங்க அண்ணா கிட்டேர்ந்து ஃபோன் வந்தது\...\"**

\"குவைத்-ல வேலையில் இருக்காங்கள்லே?\"

\"ஆமாம், மைதிலி, அங்க கான்ட்ராக்ட் அடிப்படையில தான் வேலைக்கு சேர்ந்தாங்க. இப்போ அது
முடியப் போகுது, அதான் அங்கேயே \'எக்ஸ்டெண்ட்\' பண்ணலாமா, இல்ல, இங்க திரும்பிடலாமானு
கேட்டு ஃபோன் வந்துச்சு. வீட்டுல ஒரே விவாதம், அதான் லேட் ஆச்சு\....\"

\"வீட்டுல என்ன ஃபீல் பண்றாங்க, ரேவதி?\" ஸான்ட்ரா கேட்டாள்.

\"**எங்க அம்மா அண்ணன் திரும்பி வரட்டும்னு சொல்றாங்க. அவங்களுக்கும் கல்யாணம் செய்ய
நினைக்கறாங்க. அப்போ எல்லாரும் சேர்ந்து இருந்தா நல்லா இருக்கும்னு ஆசைப்படறாங்க. அப்பா
அண்ணன் என்ன முடிவு எடுத்தாலும் சரி, அவங்க வாழ்க்கை அவங்க விருப்பம்னு சொல்றாங்க. ஒரு
வேளை அண்ணனுக்கு இன்னும் பணம் நிறைய சம்பாதிக்கணும்னா அங்க இருக்கறது தான் சரி வரும்னு
அப்பா நினைக்கறாங்க\"**

\"ஹ்ம்\.... ரெண்டுமே சரியா தான் தோணுது\....சரி, நீ என்ன நினைக்கறே, ரேவதி?\"

மைதிலி கேட்டாள்.

\"**எனக்கு அண்ணன் இங்க இருக்கிறது தான் பிடிச்சிருக்கு. பண்டிகை, பிறந்த நாள்
எல்லாத்துக்குமே அண்ணனை ரொம்ப \'மிஸ்\' பண்றேன். அதனால அண்ணன் இங்கயே ஏதாவது நல்ல வேலை
கிடைச்சு \'செட்டில்\' ஆயிட்டா எனக்கு ரொம்ப சந்தோஷமா இருக்கும்.\"**

\"உன் விருப்பத்தையும் அண்ணன் கிட்ட சொல்லிப் பாரு, ரேவதி,அவரும் அதே போல நினைச்சா இங்க
வந்துடுவாரு, இல்லியா?\"

என்றாள் மைதிலி.

\"நானும் அதான் வேண்டிக்கிட்டு இருக்கேன்\" என்றாள் ரேவதி.

\"சான்ட்ரா, நீ என்ன நினைக்கிறே?\"

\"**ரேவதியோட அம்மா ஆசைப்படறா மாதிரி ஒரே இடத்துல எல்லாரும் இருந்தா அந்த சந்தோஷமே
தனி தான். ரேவதியோட அண்ணனுக்கு தகுதியும், அனுபவமும் நல்லா இருந்தா எங்க வந்தாலும்
அவங்களுக்கு நல்ல வேலை கிடைக்காமல் போகாது.\"**

**\"நானும் அதான் நினைச்சேன், ஆமாம். எல்லாத்துக்கும் புறநானூறுலேர்ந்து ஏதாவது உதாரணம்
சொல்வியே, இதுக்கும் ஏதாவது இருக்கா?\" என்று மைதிலி கேட்டாள்.**

**\"கண்டிப்பா இருக்கு, மைதிலி.புறம் 206 பாடல்ல ஔவையார் கிட்டத்தட்ட இந்த கருத்து
இருக்கிற ஒரு பாடலை பாடி இருக்கார்.**

**\"மரம் வெட்டும் தச்சனின் திறமை வாய்ந்த சிறுவர்கள் கோடரியுடன் செல்லும் காடு போன்றது
இவ்வுலகம். நான் எங்கே சென்றாலும் அங்கே சோறு (பரிசில்) கிடைக்காமல் போகாது.\"**

**திறமை உள்ளவர்கள் எங்கே போனாலும் அவர்கள் திறமையால் பிழைத்துக் கொள்ளலாம என்பது இதன்
பொருள்.**

**\"வாயி லோயே! வாயிலோயே!**

**வள்ளியோர் செவிமுதல் வயங்குமொழி வித்தித்தாம்**

**உள்ளியது முடிக்கும் உரனுடை உள்ளத்து**

**வரிசைக்கு வருந்தும்இப் பரிசில் வாழ்க்கைப்**

**பரிசிலர்க்கு அடையா வாயி லோயே!**

**கடுமான் தோன்றல் நெடுமான் அஞ்சி**

**தன்அறி யலன்கோல்? என்னறி யலன்கொல்?**

**அறிவும் புகழும் உடையோர் மாய்ந்தென**

**வறுந்தலை உலகமும் அன்றே; அதனால்,**

**காவினெம் கலனே; சுருக்கினெம் கலப்பை;**

**மரங்கொல் தச்சன் கைவல் சிறாஅர்**

**மழுவுடைக் காட்டகத்து அற்றே**

**எத்திசைச் செலினும் அத்திசைச் சோறே.\" (புறம் - 206)**

\"பொருள் சொல்லு, சான்ட்ரா\"

\"இந்தப் பாடலுக்கு ஒரு அழகான பிண்ணனி இருக்கு. ஔவையார் இன்னும் சில நாட்கள் தன்னோடு
தங்க வேண்டும் என்ற ஆவலில் அதியமான் அவருக்கு பரிசு தர காலம் தாழ்த்துகிறான். அந்த உண்மை
புரியாமல் அவன் பரிசு தராவிட்டாலும் தனக்கு பரவாயில்லை, தனக்கு எங்கு சென்றாலும்
மதிப்பு உண்டு என்று ஔவை பாடிய பாட்டு இது.

\"வாயில் காப்பவனே! வள்ளல் குணமுடையோரிடம் இனிய மொழிகள் சொல்லிப் புகழ்ந்து பரிசு பெற
விரும்பி வரும் புலவர்களுக்கு, மூடாது என்றும் திறந்து இருக்கும் வாயிலைக் காத்து
நிற்கும் வாயில் காப்பவனே!

**அதியமான் அஞ்சி தன் தகுதி அறியாதவனா? இல்லை, என் தரம் உணராதவனா? அறிவும் புகழும்
உடையவர்கள் எல்லாம் இறந்து போனதால், இந்த உலகம் வறுமையுற்றுப் போய் விடவில்லை. நாங்கள்
வெளியேறுகிறோம். மரங்களை வெட்டி பொருட்கள் செய்யும் தச்சனின் பிள்ளைகள் காட்டுக்குள்
சென்றால், அவர்களுக்கு பொருள் செய்ய மரம் கிடைக்காமல் போகாது. அதுபோல் நாங்கள் எந்தத்
திசையில் சென்றாலும் சோறு (பரிசில்) கிடைக்காமல் போகாது.\"**

**திணை: பாடாண் திணை**

**துறை: பரிசில் துறை.**

**\"அட! என்ன ஆச்சரியம் பாரு ரேவதி! என்ன சிச்சுவேஷன் சொன்னாலும் பாட்டு எழுதற
கவிஞனைப் போல என்ன சிச்சுவேஷனுக்கும் கரெக்டா ஒரு பாட்டு இதுல இருக்குதுல்ல\...\"**

\"ஆமாம் மைதிலி, எனக்கும் இது ஆச்சரியமா தான் இருக்கு\"

ரேவதியும் வியந்தாள்.

\"ஆனா எனக்கு இது ஆச்சரியமே இல்லை\" என்றாள் சான்ட்ரா.

**\"ஏன் தெரியுமா?! இத்தனை வருஷங்களுக்குப் பிறகும் தமிழ் இலக்கியங்கள் நிலைச்சு இருக்க
முக்கியமான காரணமே இது தான்னு நான் நினைக்கிறேன். வாழ்க்கையின் எல்லா நிலைகளையும்,
எல்லா அம்சங்களையும் நுணுக்கமா கவனிச்சு நம்ம எல்லாக் கேள்விகளுக்கும் இதுல சரியான பதில்
இருக்கிறதால தான் நாம் அதை இன்னும் படிக்கிறோம். அதனால் இது \'புது யுகத்துக்கும்
பொருந்தும் புறநானூறு\' அப்படின்னு நாம் சொல்லலாம், இல்லியா?\"**

சான்ட்ரா சிரித்தபடி கேட்க, இருவரும் ஒப்புக் கொண்டனர்.

**நாம் அனைவரும் கூட, ஏன் இந்த உலகமும் கூட இதனை ஒப்புக் கொள்ளத் தானே வேண்டும்?!
இல்லையா தோழிகளே!!**

**இதனை உங்களோடு பகிர்ந்து கொள்ளும் வாய்ப்புத் தந்த மாம்ஸ்ப்ரெஸ்ஸோவிற்கும், படித்த உங்கள்
அனைவருக்கும், கருத்துக்களைப் பகிர்ந்து ஊக்குவித்த நந்தினி சிஸ், ரேவதி சசிசேகரன் சிஸ்
ஆகியோருக்கும் என் அன்பு கலந்த நன்றிகள் !**

**( நிறைந்தது )**
