---
layout: post
title:  "பார்வைகள் பல விதம்   அவன்"
date:   2025-06-22 16:57:54 +0530
author: Hemamalini Sundaram
categories: articles
---

#  பார்வைகள் பல விதம் ! \" அவன்\...\" 

ப்ரீத்திக்கு அவன் மீது பயங்கர கோபம்....

எதற்கு என்று தானே யோசிக்கிறீர்கள் ?

ஊரை விட்டுத் தள்ளி இருந்தது ப்ரீத்தியின் வீடு. போன ஒரு மாதமாக அவர்களின் பக்கத்து
மனையில் வீடு கட்டும் வேலை தொடங்க, பதினெட்டு வயதான ப்ரீத்திக்கும் தொல்லை தொடங்கியது.
அங்கே வேலை பார்க்க வந்தவன் தான் அவன்.

**எப்போது ப்ரீத்தி வெளியே சென்றாலும், பால்கனி, மொட்டைமாடி என எங்கு நின்றாலும் அவளைப்
பார்த்து, 'ஈ' என இளித்தபடி நிற்பான். ப்ரீத்தி மனதுக்குள் கறுவினாள்;**

" அப்பாவிடமோ, அண்ணனிடமோ சொல்ல முடியாது; அவர்கள் கலாட்டா செய்தால், விஷயம்
தேவையில்லாமல் எல்லாருக்கும் தெரிந்து விடும். என்ன தான் செய்வதென்று தெரியவில்லையே
...."

உள்ளுக்குள்ளேயே மருகினாள்.

**அவன் முகத்தை நினைத்தாலே குமட்டிக் கொண்டு வந்தது. எப்போதும் வியர்வை வழியும் முகம்,
எண்ணெய் வடியும் தலை, காக்கையின் நிறம், பற்கள் அனைத்தையும் காட்டிக் கொண்டு " ஈ ' என
நிற்பான் !**

**ஓரு வாரம் ஓடியது.**

மாலை ஐந்து மணி. வீட்டில் அனைவரும் வெளியில் சென்றிருக்க, ப்ரீத்தி மட்டும் தனியாய்
இருந்தாள்.

அழைப்புமணி ஒலித்தது.

**' யார் இந்த நேரத்தில் ...? " என்று ஜன்னல் வழியே ப்ரீத்தி எட்டிப் பார்க்க, அழகான
இளைஞன் ஒருவன் டிப்டாப்பான உடையில், கையில் ப்ரீஃப்கேஸ் உடன் நின்று கொண்டிருந்தான். ஏதோ
மார்க்கெட்டிங் என்று இது போல் வருவது வழக்கம் தான். இருந்தாலும், நாம் தனியாய் இருக்கும்
இந்த நேரத்தில் கதவைத் திறக்கலாமா ....?**

ப்ரீத்தியை மேலும் யோசிக்க விடாமல், அவன் பேசத் துவங்கினான்.

"" மேடம். ஐயாம் ரவிராஜ்; மார்க்கெட்டிங் எக்ஸிகியூடிவ் ஃப்ரம் கே. டி. குரூப். நீங்க
கேள்விப்பட்டிருப்பீங்களே.......தமிழ்நாட்டோட ஃபேமஸ் கம்பெனி... நான் அங்கே தான் வொர்க்
பண்றேன். இன்னிக்கு சேல்ஸ் முடிச்சு, இந்த வழியா வீட்டுக்கு போயிட்டிருந்தேன்.
சரி....அப்படியே உங்க வீட்டுலயும் எங்க ப்ராடக்ட்- ஐ டெமான்ஸ்ட்ரேட் பண்ணலாம்னு வந்தேன்...!
"

சரளமான ஆங்கிலத்தில் இனிமையாகப் பேசினான்.

ப்ரீத்திக்கு அவன் விளக்கத்தில் நம்பிக்கை வர, கதவைத் திறந்தாள்.

சோஃபாவில் அமர்ந்த அவன், '

மேடம், இஃப் யூ டோன்ட் மைண்ட்..... குடிக்க கொஞ்சம் தண்ணி தர முடியுமா ..? '

**ப்ரீத்தி தலையாட்டினாள். உள்ளே சென்று ஃப்ரிட்ஜில் இருந்து தண்ணீர் எடுத்துத் திரும்பியவள்
' வீல் ' என்று கத்திவிட்டாள்** !

எதிரே கையில் பளபளக்கும் கத்தியோடு, மார்க்கெட்டிங் எக்ஸிகியூடிவ். ரவிராஜ் .!

" எடு பீரோ சாவியை...! " என அவன் மிரட்ட, ப்ரீத்தி அரண்டு போய் நிற்க, சட்டென்று உள்ளே
நுழைந்த அவன், மார்க்கெட்டிங் ஆசாமியின் கையில் இருந்த கத்தியைப் பிடுங்கி, அவனை
அடித்து, உதைத்து....... மாட்டிக் கொள்வோமோ என்ற பயத்தில் ரவிராஜ் வெளியே ஓடி
விட......எல்லாமே புயல் வேகத்தில் நடந்து முடிந்து **விட்டது.**

**நன்றியில் வார்த்தை வராமல், கண்களில் நீருடன் ப்ரீத்தி கையெடுத்துக் கும்பிட, ' பரவால்ல
தங்கச்சி...! " என்றான் அவன்.....வழக்கம் போல் 'ஈ' என இளித்தபடி...!**
