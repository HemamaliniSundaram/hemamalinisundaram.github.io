---
layout: post
title:  "என் ஃப்ரெண்டைப் போல யாரு மச்சான்"
date:   2025-06-22 16:57:54 +0530
author: Hemamalini Sundaram
categories: articles
---

#  \' என் ஃப்ரெண்டைப் போல யாரு, மச்சான் ..? \' 

உப்புமா....

எனக்கு சின்ன வயசுலேர்ந்து உப்புமா பிடிக்கும். இருந்தாலும் பூரி மாதிரி அது மேல
பெரிய ஈர்ப்புன்னும் சொல்ல முடியாது. செய்யற விதத்துல நல்லா செஞ்சா, எந்த சமையலுமே
நல்லா தானே இருக்கும் ? இதுக்கு உப்புமாவும் விதிவிலக்கு இல்லியே !

நல்லா அழகா பொடியா நறுக்கின தக்காளி, வெங்காயம், இஞ்சி, பச்சை மிளகாய், கருவேப்பிலை,
கொத்தமல்லி எல்லாம் போட்டு, ஜம்ம்னுநல்லா உப்புமா பண்ணினா, வாசனையே
தூக்கும்....இல்லியா..?

**ஒரு அவசரத்துக்கு கை கொடுக்க, உப்புமா போல நண்பன் உண்டா ? ' என் ஃப்ரெண்ட்டைப் போல
யாரு, மச்சான் ? ' அப்படின்னு பாட்டே பாடலாம் !! முன்னெல்லாம் ஸ்விக்கி, சொமோடோனு
எதுவும் கிடையாது; ' இந்த தேதியில இந்த ட்ரெய்ன்லே வீட்டுக்கு வரேன்னு சொல்ல தகவல்
தொடர்பு வசதியும் கிடையாது . அப்பல்லாம் திடீர்னு ஊருலேர்ந்து சொல்லாம, கொள்ளாம
உறவுக்காரங்க வந்துட்டாங்கன்னா, உடனே கை கொடுக்கிறது உப்புமா தான் ! உப்புமா
பிடிக்காதவங்களும் இதுக்கு ஒப்புமா தான் ...ச்சே......ஒத்துக்கிட்டு தான் ஆகணும் !**

எங்க வீட்டுல எல்லாருக்கும் உப்புமா பிடிக்கும்; அதனால அடிக்கடி செய்வேன்....அதுவும்
நல்லாவே செய்வேன்....!! என் பையன் எப்ப உப்புமா செஞ்சாலும் ஒரு ஜோக் அடிப்பான் ; " இது
எத்தனையாவது வெரைட்டி ? எட்டுநூத்தி அம்பத்தெட்டா...?' அப்படின்னு.....

ஏன்னா, உப்புமாவில எத்தனை ரகம் இருக்கு, பாருங்க ?? ரவா உப்புமா, வெஜிடபிள் உப்புமா,
( கிச்சடி ), சேமியா உப்புமா, அவல் உப்புமா, புளி உப்புமா, அரிசி உப்புமா
.....அப்பப்பா.....மின்னல் வேகத்துக்கு இவ்வுளவு தான் தோணுச்சு....!!

**நம்ம தமிழ்நாட்டு உணவகங்கள்லே இன்னும் உப்புமா விக்கிற மாதிரி எனக்கு
தெரியலே....அதனால அதுக்கு நம்ம சமுதாயத்துல இன்னும் சரியான மரியாதையை
கொடுக்கிறதில்லைன்னு தான் நான் நினைக்கிறேன்.**

பெங்களூர்ல எல்லாம் பார்த்தீங்கன்னா, காலையிலே நல்லா விற்பனை ஆகிற டிஃபன்லே உப்புமாவும்
ஒண்ணு. உப்புமாவுக்கு அங்க 'காராபாத்' னு பேரு; உப்புமா + கேசரி காம்பினேஷனுக்கு
'சௌசௌ பாத்' அப்படின்னு சொல்றாங்க. எம்.டி.ஆர் மாதிரி பெரிய உணவகங்கள்லே , சாப்பிட்டுப்
பாருங்க....காராபாத் செம டேஸ்டா இருக்கும், ! உப்புமா பிடிக்காதுனு சொல்றவங்க கூட
முடிவை மறுபரிசீலனை பண்ணுவாங்க !!

**எனக்கு ஒரு சமயம் உடல்நலக் குறைவால எதுவுமே சாப்பிட முடியாம, ரொம்ப கஷ்டப்பட்டேன்
.செரிமானத் தொந்தரவு ரொம்ப அதிகமா இருந்ததால, எனக்கு இட்லி கூட ஜீரணம் ஆகாது. அதுல
இருக்கிற உளுந்து ஜீரணம் ஆகாம, ரொம்ப சிரமப்படுவேன் . அப்பல்லாம் எனக்கு ' கை கொடுத்த
தெய்வம்' உப்புமா தான் !**

வீட்டுல மத்தவங்களுக்கு இட்லியோ, தோசையோ செஞ்சு வைச்சிட்டு, எனக்கு மட்டும் தனியா அவல்
உப்புமா / ரவா உப்புமா ஏதாவது ஒண்ணு செய்துக்குவேன். கொஞ்சம் உப்புமா, சர்க்கரை + தயிர்
= இது தான் எனக்கு பல நாட்கள் காலை உணவாக இருந்திருக்கு ! இதோட கொஞ்சம் காய்கறிகளும்
சேர்த்துகிட்டா, நல்ல ஆரோக்கியமான, சுலபமா செரிமானம் ஆகிற காலை உணவு இது.
செய்யறதுக்கு ஆகிற நேரமும் குறைவு ! செய்யறதும் சுலபம் தான் !!

எங்க வீட்டுல செய்யற ஒரு ஸ்பெஷல் உப்புமா ரெஸிப்பியோட இந்தப் பதிவை முடிச்சிக்கிறேன்.
அதான் 'ப்ரெட் உப்புமா ' !

**ப்ரெட்டை நல்லா பொடியா உதிர்த்து விட்டுக்குங்க; மிக்சியில போட்டா, நல்லா ஒரே மாதிரி
வரும் . பொடியா நறுக்கின வெங்காயம், இஞ்சி, பச்சை மிளகாய், கருவேப்பிலை -- இதெல்லாம்
நல்லா வாணலியில வதக்கிட்டு, அத்தோட மஞ்சள் பொடி, உப்பு, மிளகாய்ப்பொடி / இட்லிப்பொடி,
சீரகப்பொடி, தனியாப்பொடி, கரம்மசாலா பொடி -- இது எல்லாத்தையும் சேர்த்து, நல்லா ஒரு
அஞ்சு நிமிஷம் வதக்கின பிறகு, ப்ரெட்டையும் சேர்த்து நல்லா வதக்கிட்டு இறக்கணும்.
பிடிச்சவங்க ஒரு ஸ்பூன் சர்க்கரை, லெமன் ஜீஸ் -- இதுவும் சேர்த்துக்கலாம் . தக்காளி சாஸ்
கூட சேர்த்து சாப்பிட நல்லா இருக்கும் .குழந்தைகளுக்கு ஸ்கூல் விட்டு வந்ததும் செஞ்சு
கொடுக்க, இது ஈஸியா இருக்கும்; குட்டீஸ்க்கும் இந்த டேஸ்ட் ரொம்பப் பிடிக்கும் ...செஞ்சு
பாருங்க ஃப்ரெண்ட்ஸ் , அருமையா இருக்கும் !!**

பதிவைப் படித்தமைக்கு நன்றி, தோழிகளே....! வணக்கம் !
