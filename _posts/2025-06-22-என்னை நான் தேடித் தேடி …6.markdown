---
layout: post
title:  "என்னை நான் தேடித் தேடி …6"
date:   2025-06-22 16:57:54 +0530
author: Hemamalini Sundaram
categories: articles
---

#  என்னை நான் தேடித் தேடி ....6 ! 

**என்னை நான் தேடித் தேடி ....6 !**

கல்யாணத்தில் சாப்பாடு முடித்தே வருவதாக ஏற்கனவே இந்து சொல்லிவிட்டதால், அகிலா தனக்கு
மட்டும் டிபன் செய்து சாப்பிட்டாள்.

வீட்டு வேலைகளை ஓரளவு முடித்து விட்டு இந்துவுக்காகக் காத்திருந்தாள்.

மதியம் இரண்டு மணி இருக்கும். இந்து வந்து விட, வீடே களை கட்டியது.

இந்துவை அழைத்து வந்த அவள் கணவர் கணேஷ் , அகிலாவிடம் நலம் விசாரித்து விட்டுக் கிளம்பி
விட்டார்.

" **நீங்க பேசிக்க நிறைய இருக்கும். ஃப்ரெண்ட்ஸ் நல்லா எஞ்சாய் பண்ணுங்க.....இந்து,
சாயங்காலம் ரிசப்ஷன் அட்டெண்ட் பண்ணனும், மறக்காம வந்துரு .." என கிண்டல் செய்தபடி கிளம்பி
விட்டார்.**

அவர் கிளம்பவே காத்திருந்தது போல இந்து,

" **என்ன அகி, என்னாச்சு உனக்கு ? ஏன் இப்படியாயிட்ட ? கண்ணுக்கு கீழே கருவளையம்,
முகமே டல்லடிக்குது ........"**

**" அன்னைக்கு ஃபோன்ல பேசும் போதே எனக்குத் தோணுச்சு.......ஸம்திங் ராங்க்னு ..! நாம்
லாஸ்ட்டா மீட் பண்ணி இரண்டு வருஷம் தான் ஆச்சு; இப்ப என்னன்னா எக்ஸ்ட்ரா பத்து வயசு கூடினா
மாதிரி இருக்கே, கணேஷ் கிளம்பணும்னு தான் வெயிட் பண்ணினேன்.....என்ன அகி ? என்ன
பிராப்ளம் உனக்கு ? "**

**" பெரிசா ஒண்ணுமில்ல இந்து....இப்ப கிட்டத்தட்ட ஒரு மாசமா நான் .தனியா
இருக்கேன்ல.......அதான்....எத்தனையோ நாளுக்கப்புறம் மீட் பண்ணறோம். இதைப் போயி
பேசிட்டிருக்கணுமா ? விடு...."**

அகிலா என்னென்னவோ சொல்லி மழுப்பப் பார்த்தும், எந்த சமாதானமும் இந்துவிடம் எடுபடவில்லை.

**ஒன்றாக மூன்று வருடங்கள் கல்லூரியில் நகமும் சதையுமாக பழகிய நட்பல்லவா ?**

**எத்தனை வருடங்கள் ஆனால் என்ன ? அகிலா சொல்லும் ' ஹலோ' விலேயே அவள் மனசைப் படிப்பவள்
இந்து .....அவளிடம் உண்மையை மறைக்கத் தான் முடியுமா ?**

**" அந்தக் கதை எல்லாம் என் கிட்ட வேணாம்......நீ எங்கிட்ட சொல்லாம, வேற யார் கிட்ட
சொல்லப் போறே ? உன்னைப் பத்தி எனக்குத் தெரியாது ?**

**மனசுல எதையோ போட்டு உழப்பிட்டு இருப்பே.....அதைப் பத்தி யார் கிட்டவும் வெளிப்படையா
பேசவும் மாட்டே.....நீ என்னன்னு சொல்லாம நான் விடறதா இல்லை....."**

என இந்து பிடிவாதமாக இருக்கவும், அகிலா மெள்ள தன் மனதைத் திறந்தாள்.

" இந்து.........அது வந்து........அது வந்து....."

" அதான் நான் வந்துட்டேன்ல.......நீயும் விஷயத்துக்கு வா அகி.....! "

' **இப்ப தனியா இருக்க ஆரம்பிச்சப்புறம் மனசு ஒரு மாதிரி வெறுமையா இருக்கு
இந்து......அதை எப்படிச் சொல்றதுன்னு சரியா தெரியலை......ஒரு மாதிரி 'வொர்த்லெஸ் '
போல தோணுது......என்னால இப்ப யாருக்குமே பிரயோஜனம் இல்லைனு சில சமயம்
தோணுது.......**

**சின்ன வயசுலேயே நானும் ஏதாவது வேலைக்கு போயிருக்கலாம்னு எனக்கு நானே
நினைச்சுக்கறேன். நம்ம வாழ்க்கையில் உருப்படியா , சொல்லிக்கிற மாதிரி எதுவுமே
பண்ணலையோன்னு தோணுது......**

**இதெல்லாம் ரமேஷ் கிட்ட சொன்னா, அவர் மனசு சங்கடப்படுவார்னு அவர் கிட்டவும் சொல்ல
மாட்டேன்......**

**வீட்டுல எல்லாரோட தேவைகளையும் கவனிக்கிறேன்னு நினைச்சுட்டு , என்னை நானே எங்கேயோ
தொலைச்சுட்டேனோனு தோணுது இந்து.....! "**

சொல்லி முடிக்கு முன், அகிலாவின் கண்கள் கலங்கி விட்டன.

( அகிலாவின் தேடல் தொடரும்.......)
