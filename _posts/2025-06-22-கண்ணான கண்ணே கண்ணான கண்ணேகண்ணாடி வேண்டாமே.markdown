---
layout: post
title:  "கண்ணான கண்ணே கண்ணான கண்ணேகண்ணாடி வேண்டாமே"
date:   2025-06-22 16:57:54 +0530
author: Hemamalini Sundaram
categories: articles
---

#  கண்ணான கண்ணே, கண்ணான கண்ணே\.....கண்ணாடி வேண்டாமே ! 

**குடும்பத்தில் எல்லார் நலனையும் பாதுகாக்கும் பொறுப்பு பெரும்பாலும் பெண்களையே சார்ந்து
இருக்கிறது. அதிலும், குழந்தைகளின் நலம் காப்பதில் ஒவ்வொரு அம்மாவும் கண்ணும்
கருத்தாகவும் இருப்பார்கள்.** ஏதேனும் ஒரு சிறிய பிரச்சனை வந்தாலும், ' நான் அப்பவே
இதை சரியா செய்திருக்கணுமோ ? ' என எண்ணி, தன் மீதே வருத்தப்படுவோரும் உண்டு.

அதே போல் தான் என் வாழ்க்கையிலும் ஒரு கட்டம் வந்தது. என் மகனுக்கு எட்டு வயதிருக்கும்
போது, பள்ளியில் ' போர்டு ' தெளிவாக தெரிவதில் பிரச்சனை எழுந்தது. அதைத் தொடர்ந்து
கண் பரிசோதனை செய்த போது, ஆரம்ப நிலை பார்வைக்குறை இருப்பதால், கண் கண்ணாடி அணிய
வேண்டுமென்று கண்ணாடி எழுதிக் கொடுத்தனர். நாங்களும் அதை வாங்கிக் கொடுத்து விட்டோம்;
**இருந்த போதும், இந்த சின்ன வயதிலேயே இப்படி என்றால், வளர்ந்து இன்னும் நிறைய படிக்கும்
போது ' பவர்' ஏறும் வாய்ப்பு உள்ளதே......அதை எப்படியாவது சரி செய்ய முடியுமா ?
என்றும் ஏங்கினோம்.**

எனக்கு மனது ரொம்ப கஷ்டமாக இருந்தது; நாம் கர்ப்பமாக இருந்த போதே சரியாக
சாப்பிடவில்லையோ...?.....குழந்தைக்கு சரியான ஊட்டச்சத்து உணவுகள் கொடுக்கவில்லையா ?
என எனக்குள்ளே ஆயிரம் கேள்விகள். ஏதாவது வழி பிறக்க வேண்டும் என்று எல்லா சாமிகளையும்
வேண்டிக் கொண்டேன்.

அப்போது தான் , என் வேண்டுதல் பலிக்கும் விதமாக என் நெருங்கிய தோழி மூலமாக கடவுள்
எனக்கு ஒரு வழி காட்டினார். அந்தத் தோழியின் மூலமாக பாண்டிச்சேரியில் இயங்கி வரும் "
The Eye school " கண் பள்ளி பற்றித் தெரிந்து கொண்டேன்.

**இது பாண்டிச்சேரியில் உள்ள அரவிந்த ஆசிரமம் சார்பில் நடத்தப்படும் கண் பயிற்சிகளுக்கான
சிறப்பு இடம். இது நம் தமிழ்நாட்டில் இருந்தாலும், பலருக்கு இதைப் பற்றி தெரியவில்லை;
நிறைய வடநாட்டவரும், குறிப்பாக மேற்கு வங்கத்தை சேர்ந்தவர்களும் இங்கு பெருமளவில் வந்து,
பயிற்சி பெற்று செல்வதை நாங்கள் நேரில் சென்ற போது பார்த்தோம்.**

**இந்தப் பள்ளியில் ஆரம்ப நிலையில் உள்ள பார்வைக் குறைபாடுகளை நீக்க கண் பயிற்சிகளை
சொல்லித் தருவார்கள். அவரவர் பார்வை திறனுக்கு ஏற்ப, இவை மாறுபடும்; சில பயிற்சிகள்
எல்லாருக்கும் பொதுவாக இருக்கும். ' The Eye school Pondicherry " என்று இணையத்தில்
தேடினால், இதைப் பற்றிய அனைத்து விவரங்களும் அறிந்து கொள்ளலாம்**. அவர்களை தொலைபேசி
மூலம் தொடர்பு கொண்டு, முன்பதிவு செய்து கொண்டு தான் செல்ல வேண்டும். தொடர்ந்து சில
நாட்கள் ( 5 முதல் 7 நாட்கள் என ஞாபகம் ) அங்கேயே தங்கி இருந்து அந்தப் பயிற்சிகளை கற்று
வர வேண்டும். பின்னர் மீண்டும் ஒரு முறையும் ( ஆறு மாதங்கள் என நினைவு ) சென்று அவற்றை
செய்து காட்டி, வர வேண்டும்.

**என் மகனைப் பொறுத்த வரை, இந்தப் பயிற்சிகளை தினமும் தொடர்ந்து செய்ய வைத்ததில் நல்ல
முன்னேற்றம் இருந்தது. சிறு வயது என்பதாலும், ஆரம்ப கட்டத்திலேயே பயிற்சிகள்
செய்ததாலும், கடவுளின் ஆசியாலும் அதன் பின் கண்ணாடி இல்லாமலேயே பார்வை சரியாகி
விட்டது**. கிட்டத்தட்ட இரண்டு வருடங்கள் தொடர்ந்து பயிற்சிகள் செய்து வந்தான்; விளையாட
அழைக்க வரும் அவன் நண்பர்களும் அவன் கண் பயிற்சிகளை முடிக்கும் வரை பொறுமையாக
காத்திருந்து அவனை அழைத்துச் செல்வார்கள்.

இப்போதும் சில நாட்களில் கண்களுக்கு 'ஸ்ட்ரெஸ்' அதிகமாக இருக்கும் நாட்களில் செய்து
வருகிறான்.

அங்கு சென்று தங்குவதற்கும் ஆசிரமம் சார்பில் நடத்தப்படும் தங்கும் விடுதிகள் உள்ளன. அங்கும்
முன் பதிவு செய்வது ரொம்ப அவசியம்.

**நான் " அம்மா வீட்டுக்கு போறவங்க எல்லாம் இறங்குங்க ! " என்று ஒரு பதிவு எழுதி
இருந்தேன். (**
[[https://tamil.momspresso.com/parenting/aa71bb9e323d44a5b589be0617593389/article/ammaa-viittttukkup-poorrvngkllaam-irrngkungk-zya1z6n4899u]{.underline}](https://tamil.momspresso.com/parenting/aa71bb9e323d44a5b589be0617593389/article/ammaa-viittttukkup-poorrvngkllaam-irrngkungk-zya1z6n4899u)
**)**

**அதில் பெண்கள் சென்று பயம் இல்லாமல் தங்கும் ஒரு இடத்தை கற்பனையாக உருவாக்கி இருப்பேன்.
நிஜத்தில் நாங்கள் பாண்டிச்சேரியில் பயிற்சிக்காகத் தங்கிய " New Guest House " அப்படித்
தான் இருந்தது**. சிறந்த பாதுகாப்பு, வசதியான அறைகள், நல்ல தரமான உணவு வகைகள்,
தியானக்கூடம், வாடகை சைக்கிள்கள் -- என அருமையான வசதிகளுடன் குறைந்த கட்டணத்தில்
நிறைவான சேவை அங்கு கிடைக்கும். நாங்கள் இரு முறை சென்ற போதும் பெரும்பாலும்
பயிற்சிக்கு வரும் பெண்களும், குழந்தைகளுமாய் கிட்டத்தட்ட ஒரு கல்யாண மண்டபம் போலவே தான்
அந்த இடம் இருந்தது.

இப்போது ' ஆன்லைன் ' வகுப்புகள் வேறு நடப்பதால், எத்தனையோ குழந்தைகளின் அம்மாக்களுக்கு
இந்த பதிவு பயன்படக்கூடும் என்பதால் இதைப் பகிர்ந்து கொள்கிறேன். சிறு வயதில்
பிரச்சனைஆரம்ப நிலையில் உள்ள குழந்தைகளுக்கு இந்த ப் பயிற்சி கள் நல்ல பலன் தரும்.
பொறுமையாகப் படித்த அனைத்து தோழிகளுக்கும் நன்றி !

என் மகன் சேர்க்கச் சொன்ன பின் குறிப்பு :

கண் பயிற்சிக்கு போறவங்களை பாண்டிச்சேரியில் பீச் அருகில் உள்ள ' Le café " உணவு
விடுதியில் ஃப்ரென்ச் ஃப்ரைஸ் --யும், ' சற்குரு ' ஹோட்டலில் தக்காளி தொக்கு உடன் தரும்
தோசையையும் மறக்காமல் ' ட்ரை ' பண்ணச் சொல்லுங்கம்மா ....!
