---
layout: post
title:  "அன்பின் வழியது – பாகம் 3"
date:   2025-06-22 16:57:53 +0530
author: Hemamalini Sundaram
categories: articles
---

#  அன்பின் வழியது -- பாகம் 3 ! 

சகுந்தலா தன் வாழ்வின் கடந்த காலத்தை நினைத்துப் பார்க்கிறார்.\
\
[[பாகம்
2]{.underline}](https://tamil.momspresso.com/parenting/aa71bb9e323d44a5b589be0617593389/article/annnpinnn-vllliytu-paakm-irnnttu-u7gyby7otots?utm_source=PCA_Whatsapp_Share&utm_medium=Share_Android)

நாட்கள் நகர, நகர மாற்றங்கள் வந்தன. இளைய மகனுக்குத் திருமணமாகியது. அவன் மனைவிக்கு
அப்படி ஒரு வெளிநாட்டு மோகம் !

' உங்கள் அண்ணாவைப் போல நாமும் வெளிநாடு சென்றால், எப்படி எல்லாம் வாழலாம்
தெரியுமா...? " என்று சொல்லிச் சொல்லியே, தன் கணவன் மனதைக் கரைத்து விட்டாள். நல்ல
படிப்பும், தகுதிகளும் இருந்ததால், அவனுக்கும் ஆஸ்திரேலியாவில் வேலை கிடைத்து விட்டது.

அந்த சமயம் பார்த்து, மூத்த மகள் ஆனந்தியின் கணவருக்கு விபத்தில் அடிபட்டு, அவர்களுக்கு
உதவி தேவைப்பட்டது. அப்போது திருச்சியில் இருந்த அவர்களுக்கு உதவச் சென்றார் சகுந்தலா.
இரண்டு மாதம் உடன் இருந்து, மருமகன் எழுந்து நடமாட ஆரம்பித்த பின், மீண்டும் தன்
வீட்டுக்குப் போவதாக அவர் சொல்லவும், மகன் மறுத்துவிட்டான்.

**" நீ தனியா இருக்க அவ்ளோ பெரிய வீடு எதுக்கு ? அதான் நான் ஏற்கனவே அதுக்கு
வாடகைக்கு ஆள் பேசி வைச்சிட்டேன். நாங்களும் ஆஸ்திரேலியா போறோம். நீ அங்கே அக்கா
வீட்டுலேயே இருந்துடு மா . எனக்கும் உன்னைப் பத்தி கவலை இல்லை, பாரு ! '**

" ஏண்டா கண்ணு, இப்படிச் செய்யறே ? ஏதோ ஒரு அவசரம், சமயம்னு இங்கே மக வீட்டுல
தங்கினேன்; அதுக்காக எப்படி இங்கேயே இருக்கிறது ? '

' நீ அதெல்லாம் யோசிக்காதே மா , நான் அக்கா, அத்தான் கிட்ட பேசி தான் முடிவு பண்ணினேன்.
அவங்களுக்கும் இதுல சம்மதம் தான் '

**ஆனந்திக்கும், மாப்பிள்ளைக்கும் இதில் உடன்பாடு தான் என்றானதும் சகுந்தலாவால் எதுவும்
சொல்ல முடியவில்லை. வீட்டை வாடகைக்கு விட்ட பின், தான் எங்கு போய் தங்குவது ?**

ஆனந்திக்கும் இதில் சில லாபங்கள் இருந்தன. சகுந்தலா நல்ல உழைப்பாளி, அப்போது
ஆரோக்கியமாய் இருந்தார்; வீட்டு வேலைகள், குழந்தைகள் பராமரிப்பு -- இதிலெல்லாம் உதவியாய்
இருந்தார். இரண்டு, மூன்று மாதங்களுக்குப் பிறகு , ஒரு நாள் பேச்சுவாக்கில் ஆனந்தியே
சொல்லவும், விளங்கிக் கொண்டார்.

' அவர் அங்கே இருக்க, ஆனந்தியும், மருமகனும் சும்மா ஒப்புக் கொள்ளவில்லை ! மாதம் ஒரு
தொகை அவர் செலவுக்காக தருவதாக மகன் தன் சார்பில் சொல்லியிருக்கிறான் என்று தெரிய வந்த
போது, அவருக்கு மனசுக்கு ரொம்பவும் கஷ்டமாக இருந்தது.

**எப்படியோ தன்னை சமாளித்துக் கொண்டார். ' சரி, நாம் இறந்த பிறகு சொத்துக்கள் எல்லாம் நம்
பிள்ளைகளுக்குத் தானே சேரப் போகிறது ? கூடவேயா கொண்டு போகப் போகிறோம் ..? ' என்று
தனக்குத் தானே ஆறுதல் சொல்லிக் கொண்டார். மாதாமாதம் தன் பராமரிப்புக்காக ஒரு தொகையை
ஆனந்திக்கு கொடுக்க ஆரம்பித்தார்.**

மூத்த மகன் தன் பொறுப்பை தட்டிக் கழித்துவிட்டான்; இளையவன் மூன்று வருடத்தில் வருவதாக
சொல்லிவிட்டுப் போனவன், அவனும் அங்கேயே குடியுரிமை பெற்றுவிட்டான். அவ்வப்போது ' எந்த
சொத்திலும் பங்கு கோர மாட்டேன் ! " என்று எழுதிக் கொடுத்து விட்டுப் போன மல்லியின் முகம்
அவர் மனசுக்குள் எழும்பும்.

எங்கு இருக்கிறாளோ.......என்ன செய்கிறாளோ....? அவளைப் பற்றி வீட்டில் யாரும் எதுவும்
பேசுவதே இல்லை; ' அப்படி ஒருத்தி அந்த வீட்டில் இருந்தாள் ' என்பதையே மறந்தது போல் தான்
நடந்து கொண்டார்கள்....

**அவர்களால் அப்படி இருக்க முடியும், ஆனால் சகுந்தலாவால் முடியுமா....?**

**மல்லிக்குப் பிடித்த உணவு வகைகள் சகுந்தலாவின் தொண்டைக்குள் இறங்காமல் அடம் பிடிக்கும்.
ஏதாவது விசேஷ நாட்கள் என்றால், மல்லியின் நினைவு கூடுதலாகவே இருக்கும்.**

**காலத்தின் ஓட்டத்தில் சகுந்தலாவுக்கு இப்போது மல்லி மீதிருந்த கோபம் முற்றிலும் நீங்கி
விட்டது; மகளை மன்னிக்கும் பக்குவம் வந்துவிட்டது.....வந்து என்ன செய்ய ?**

வீட்டில் யாரும் அதாற்கு இசையவில்லை...! ஒரே ஒரு முறை ஆனந்தியிடம், " மாப்பிள்ளை கிட்ட
சொல்லி, மல்லியைப் பத்தி எதாவது தகவல் கிடைக்குமானு பாரேன் ! " என்றார்.

**ஆனந்தி உடனே வெடுக்கென்று, " ஏன் ? ஓடிப் போன கழுதையை தேடிப் பிடிச்சு , என்
புகுந்த வீட்டுல எனக்கு கெட்ட பேரு வர்றதுக்கா ? சும்மா இரும்மா.... அவரு காது பட அவ
பேரைக் கூட சொல்லாதே ! என்று கூறிவிட்டாள்.**

சகுந்தலா அதன் பின்னர் வாயைத் திறக்கவில்லை . ஆனால், **தினமும் இரவு உறங்கப் போகும்
முன், கடவுளிடம் மல்லியை தன் கண்ணில் காட்ட வேண்டும் என்று மனதார வேண்டிக் கொள்வார் !
அவரால் செய்ய முடிந்தது அது தான் !!**

அவருக்கு எழுபது வயதான போது, ஒரு நாள் மகள் வீட்டு பாத்ரூமில் வழுக்கி விழுந்து
விட்டார் !

( சகுந்தலாவின் பிரார்த்தனை பலிக்குமா ? தொடரும்....)

[[பாகம்
4]{.underline}](https://www.momspresso.com/parenting/aa71bb9e323d44a5b589be0617593389/article/annnpinnn-vllliytu-paakm-4-dgsdmkxcuns3?utm_source=SPA_Generic_Share&utm_medium=Share_Android)

**Disclaimer:** The opinions expressed in this post are the personal
views of the author. They do not necessarily reflect the views of
Momspresso.com. Any omissions or errors are the author\'s and Momspresso
does not assume any liability or responsibility for them.
