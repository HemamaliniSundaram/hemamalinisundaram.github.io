---
layout: post
title:  "வாழ்வின் அர்த்தங்கள்  பகுதி 3"
date:   2025-06-22 16:57:55 +0530
author: Hemamalini Sundaram
categories: articles
---

#  வாழ்வின் அர்த்தங்கள் - பகுதி 3 ! 

[[https://tamil.momspresso.com/parenting/aa71bb9e323d44a5b589be0617593389/article/vaalllvinnn-arttngkll-pkuti-2-84yf39h1p0bt?utm_source=PCA_Whatsapp_Share&utm_medium=Share_Android]{.underline}](https://tamil.momspresso.com/parenting/aa71bb9e323d44a5b589be0617593389/article/vaalllvinnn-arttngkll-pkuti-2-84yf39h1p0bt?utm_source=PCA_Whatsapp_Share&utm_medium=Share_Android)

( பகுதி - 2 க்கான லிங்க் )

குணா அத்துடன் அப்படியே மரகதத்தை விட்டுவிடவில்லை . அவரின் மொபைல் எண் மற்றும்
முகவரியையும் வாங்கிக் கொண்டான்.

" நான் தினமும் கார்த்தால எட்டு மணிக்கு போன் பண்ணுவேன்....நீங்க கட்டாயம்
பேசணும்...இல்லேன்னா நேரில உங்க வீட்டுக்கு வந்துருவேன் " என்று சிரித்தபடி சொல்லிவிட்டு
கிளம்பினான்.

சொன்னபடியே தினமும் குணா போன் செய்து பேசினான். ஓரிரு நாள் அவன் மனைவி நித்யா,
குழந்தை மிதுனும் கூட பேசினார்கள். **அன்புக்கு ஏங்கிக் கிடந்த மரகதத்துக்கு குணாவின்
அக்கறையான பேச்சுக்கள் ஆறுதலாக மட்டுமல்ல, அருமருந்தாகவும் இருந்தது. "சாப்பிட்டீங்களா,
தூங்கினீங்களா" போன்ற சாதாரண பேச்சுக்கள் தான்....ஆனால் இவை கூட அன்போடும், அக்கறையோடும்
பேசப்படும் போது மருந்தாகி விடுவதை நாம் எல்லாரும் வாழ்வில் ஒருமுறையாவது
உணர்ந்திருப்போம் அல்லவா?**

அடுத்த வாரம் சொன்ன நேரத்துக்கு கடற்கரைக்கு போன மரகத்துக்கு ஆச்சரியம். ! குணா
மட்டுமில்லாமல், நித்யா, மிதுன் உடன் இன்னொரு சிறுவனும் இருந்தான்.

" அம்மா ! ...இது கவின் ! " குணா அறிமுகம் செய்தான். சற்றே கூச்சத்துடன் கவின் புன்னகை
செய்தான். ஏழு, எட்டு வயது இருக்கும். அவனும் அவர்களோடு வந்திருந்தான்.

பரஸ்பர விசாரிப்புகள் முடிந்ததும் , நித்யாவை பிள்ளைகளை விளையாட அழைத்து செல்லும்படி
கூறி குணா அனுப்பி வைத்தான். பிறகு பேசத் துவங்கினான்:

" நீங்க நேரில பார்க்கணும்னு தாம்மா கவினையும் இன்னிக்கு கூட்டிட்டு வந்தேன்..."

" நல்ல பிள்ளையா இருக்கான்...கொஞ்சம் கூச்சப்படுவான் போல இருக்கு. அவங்க அப்பா, அம்மா
வரலையா?""

" அவங்க வர முடியாத இடத்துக்கு போயிட்டாங்கம்மா"

மரகதம் திடுக்கிட்டார்.

" முருகா !! இதென்ன கொடுமை ! இந்தப் பிஞ்சுக்கு இப்படி ஒரு நிலைமையா ?"

" ஆமாம்மா\...முதல்லே எனக்கும் கூட இது ரொம்ப அதிர்ச்சியாக தான் இருந்தது. நான்
அடிக்கடி நியூஸ் சேகரிக்க ஆஸ்பிட்டல் போகிறதுண்டு. அதனாலே அங்க இருக்கிற சிஸ்டர்ஸ்
கூடவும் நல்ல பழக்கம் உண்டு. ஒரு மூணு நாள் முன்னாடி நர்ஸ் கமலம்மா என்னை போன் பண்ணி
கூப்பிட்டு ஒரு உதவி வேணும்னு கேட்டாங்க. அவங்களை நான் நேரில் போய்ப் பார்த்தப்ப தான்
கவினைப் பத்தி சொன்னாங்க.

கவினோட அப்பா-அம்மா காதல் திருமணம் செஞ்சுக்கிட்டு ஊரையும், உறவுகளையும் விட்டு
வந்துட்டாங்களாம். போன வருஷம் நடந்த ஒரு பைக் ஆக்ஸிடெண்ட்ல கவின் அப்பா இறந்துட்டாரு.
அவங்க அம்மா தான் வேலைக்குப் போய் அவனை வளர்த்துகிட்டு இருந்திருங்காங்க .

இப்ப போன வாரம் கொரோனா வந்து கவினோட அம்மா மலர்விழி, கமலம்மா வேலை செய்யற ஆஸ்பிடல்ல
அட்மிட் ஆகியிருக்காங்க. கமலம்மா கிட்ட தன்னோட வாழ்க்கையை பத்தி சொல்லி அழுது
இருக்காங்க...தனக்கு ஏதாவது ஆயிடுச்சுன்னா தன் குழந்தையை நல்லபடியா காப்பாத்தணும்னு
கமலம்மா கிட்ட சத்தியம் வாங்கிகிட்டு பிறகு இறந்துட்டாங்க...அதனால கமலம்மா எனக்கு போன்
பண்ணி, எல்லா விவரத்தையும் சொன்னாங்க...என் கிட்ட உதவி கேட்டாங்க. நான் மலர்விழி அவங்க
வீட்டுக்குப் போய் பார்த்தப்போ கவின் பக்கத்து வீட்ல இருந்தான். நான் தான் கவினோட மாமான்னு
சொல்லி அவனை கூட்டிட்டு வந்தேன்."

" கவினுக்கு... அவங்க அம்மா இல்லைன்னு....."

" இன்னும் தெரியாதும்மா....சடங்கெல்லாம் செய்ய அவங்க உடலும் இல்ல; செய்யவும் யாரும் இல்ல.
அதனாலே கவினுக்கு இன்னும் எதுவுமே நாங்க சொல்லலை. அவங்க வெளியூருக்கு
போயிருக்காங்கன்னு தான் சொல்லி இருக்கோம். மேலே போனவங்க திரும்பி வர மாட்டாங்கன்னு
சொன்னா புரிஞ்சுக்க கூடிய வயசாம்மா அந்தக் குழந்தைக்கு?"

" கேட்கவே ரொம்ப கஷ்டமா இருக்கு. கடவுள் ஏன் தான் இப்படி செய்யறாரோன்னு தோணுது...."

" இதெல்லாம் விடை இல்லாத கேள்விகள்ம்மா. இப்ப நீங்க செய்ய வேண்டியது ஒண்ணு இருக்கு...
அதுக்கு தான் இதெல்லாம் உங்களுக்கு சொன்னேன். **உங்க வாழ்க்கைக்கு அர்த்தம் இல்லேன்னு போன
வாரம் சொன்னீங்க...இப்ப நீங்க மனசு வைச்சா, கவினோட வாழ்க்கைக்கு நீங்க அர்த்தம் கொடுக்க
முடியும். செய்வீங்களாம்மா ?"\
\
**( தொடரும்\....)
