---
layout: post
title:  "ஞாபகங்கள் தீ மூட்டும்"
date:   2025-06-22 16:57:54 +0530
author: Hemamalini Sundaram
categories: articles
---

#  \" ஞாபகங்கள் தீ மூட்டும் ! \" 

**'2. \' நான் எழுதுகிறேன் ! - மனதுக்கு நெருக்கமான பொருளைப் பிரிய நேர்வது
\...\....**

கிணி கிணி ' என செல்ஃபோன் ஒலிக்க, வசுந்தரா அதை எடுத்துப் பேசினாள்,

" சரி, வீட்டுல தான் இருக்கேன் சார், வாங்க....ஒன் அவர்ல வந்துடுவீங்களா ? ஓக்கே , சரி '
என்று ஃபோனை வைத்தவள், பக்கத்து அறையில் படித்துக் கொண்டிருந்த மகள் சம்யுக்தாவை
அழைத்தாள்.

" சம்யு, இங்கே வா "

சம்யு வந்தாள்.

: என்னம்மா ? "

**' உள்ளே பீரோவுல என் நகைப்பெட்டி இருக்கே, அதைக் கொண்டு வா ! ஒன் அவர்லே அப்ரைஸர்
நகையைப் பார்க்க வரேன்னுருக்கார் ."**

' எதுக்கும்மா....? மறுபடியும்......நகை ஏதாவது விக்கப் போறீங்களா ? '

சம்யு வேதனையோடு கேட்டாள்.

வசுந்தரா விரக்தியாய் சிரித்தாள்.

" நமக்கு இப்போ வேற என்ன வழி இருக்கு சம்யு, ? சொல்லு ?

சம்யு மௌனமானாள்.

**சம்யுக்தாவுக்கும் தங்கள் நிலைமை தெரியாமல் இல்லை; இரண்டு வருடங்களுக்கு முன், திடீர்
மாரடைப்பால் அவள் அப்பா கணேசன் காலமாகிவிட்டார். அன்றோடு அவர்கள் வாழ்க்கையே ஒரே நாளில்
தலைகீழாகி விட்டது. அவர் திறமையை பயன்படுத்திக் கொண்ட பார்ட்னர்கள் , அவர் குடும்பத்துக்கு
நியாயமாக சேர வேண்டிய தொகையைக் கூட கொடுக்காமல், ஏமாற்றி விட்டார்கள். ' எங்கே
வசுந்தரா வயதுப் பெண்ணோடு வந்து தங்களிடம் ஒட்டிக்கொண்டு விடுவாளோ ' என்ற பயத்தில்
உறவுக்கூட்டம் ஓடிவிட, வசுந்தராவும், சம்யுக்தாவும் இப்போது
தனியே.......தன்னந்தனியே.....தங்கள் வாழ்க்கையைத் தொடர்கின்றனர்.**

சம்யுக்தாவுக்கு இன்னும் கடைசி வருடப் படிப்பு மிச்சம் இருக்கிறது. அதை
முடித்துவிட்டால், எப்படியோ ஒரு வேலையில் அமர்ந்து அவள் வாழ்வை அவள் பார்த்துக் கொள்வாள்.
இந்த ஒரே நம்பிக்கையில் தான் வசுவின் வாழ்வு ஓடிக் கொண்டிருக்கிறது .

' வாழ்ந்து கெட்ட குடும்பம் ' என்பார்களே.....அது வசுந்தராவுக்கு ரொம்பவே பொருந்தும்.
அதனால் பிறந்த வீட்டில் போட்டிருந்த நகைகள், கணவன் ஆசை ஆசையாய் வாங்கிக் கொடுத்தவை என்று
அவ்வப்போது சிறிது சிறிதாக அவற்றை விற்று, தன் தேவைகளை சமாளித்தாள்.

**மனசை நிகழ்காலத்துக்கு கொண்டு வந்தாள் வசு. சம்யுக்தா கொண்டு வந்த பெட்டியில் இருந்தது
-- வசுந்தராவின் தாலி !**

அதைக் கையில் எடுத்துப் பார்த்ததும் வசுவின் மனதில் கலவையான உணர்ச்சிப் பிரவாகம் !

**நல்ல நாள் பார்த்து பெற்றோரோடு சென்று அதை வாங்கி வந்தது, ஊர் மெச்ச நடந்த தன்
திருமணத்தில் அன்புக்கணவன் அதை அணிவித்த பொன்னான நிகழ்வு, அன்றைய குதூகல
நினைவுகளும்...எழும்ப.........கூடவே மீள முடியாத துயரக்கடலில் விதி அவளை வீழ்த்திய
நாளில் தொடங்கி, இன்றைய கையறு நிலையில் அதைக் கூட விற்க வேண்டிய நிலைக்கு தான்
தள்ளப்பட்டுள்ள அவல நிலையும் .....எல்லாமே ஒரு கணத்துக்கும் குறைவான நேரத்தில் வசுவின்
மனத்தில் அலைமோதின......!**

**" அம்மா ! இதையுமா விக்கணும் ? இது .....இந்தத் தாலி.......நீங்க அப்பா ஞாபகமா
வைச்சிருக்கீங்க இல்லே....?** '

சம்யு தழுதழுத்த குரலில் கேட்டதும், வசுந்தராவுக்கும் ஒரு கணம் கண்கலங்கிவிட்டது. பின்
தன்னை சமாளித்துக் கொண்டாள்:

**" இதுல உங்கப்பா ஞாபகம் இருக்கு....இல்லேங்கல......ஆனா, இதுல மட்டும் தான் அவர்
இருக்காருன்னா நீ நினைக்கிறே.....? ச்சீ.....பைத்தியம் ! கண்ணைத் துடை முதல்ல......!
என்னைக்கு ' எனக்கு அவர்.......அவருக்கு நான் " அப்படின்னு கல்யாணம் பண்ணிக்கிட்டோமோ
அன்னைலேர்ந்து அவர் எனக்குள்ள கலந்துட்டார் சம்யு ....அவருக்கும் அப்படித்தான் !**

**இப்போ நம்ம கூட உருவமா உங்கப்பா இல்லையே தவிர, அவர் ஆத்மா எனக்குள்ள நிறைஞ்சிருக்கு
; அவர் என்னை விட்டுட்டுப் போயிட்டதா நான் ஒரு நாள் கூட நினைச்சதில்ல......அவர் எப்பவும்
போல என் கூடவே தான் இருக்காரு; எப்பவும் என்னையும் உன்னையும் சரியா வழிநடத்திட்டு தான்
இருக்காரு.**

நீ சின்னப் பொண்ணு...! இதெல்லாம் உனக்கு இப்ப நான் சொன்னாப் புரியாது சம்யு !.....அதனால
கண்டதையும் போட்டு மனசைக் குழப்பிக்காம, போய் படிக்கிற வழியைப் பாரு.......நீ நல்லாப்
படிச்சு , முன்னுக்கு வரணும்....! உங்கப்பாவோட ஆசையை நிறைவேத்தணும் ! "

**கண்ணீரைத் துடைத்துக் கொண்டு சம்யுக்தா தன் அறைக்குப் போக, வசுவின் கண்களில் நீர் கசிய
ஆரம்பித்தது !**
