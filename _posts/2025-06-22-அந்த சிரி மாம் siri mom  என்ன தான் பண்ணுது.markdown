---
layout: post
title:  "அந்த சிரி மாம் siri mom  என்ன தான் பண்ணுது"
date:   2025-06-22 16:57:53 +0530
author: Hemamalini Sundaram
categories: articles
---

#  அந்த \'சிரி- மாம்\' (siri mom ) என்ன தான் பண்ணுது ? 

பகுதி ஒன்று --

வருடம் 1991:

ஆஃபிஸ் கிளம்பும் அவசரத்தில், வேகமாய் சாப்பிட்டுக் கொண்டிருந்த வினுவின் அருகில் அம்மா
பர்வதம் வந்தாள்.

" வினு ! ஒரு சின்ன விஷயம்..! உங்கிட்ட சொல்லலாம்னு...." இழுத்தாள்.

" என்னம்மா ? சீக்கிரம் சொல்லுங்க !"

" வந்து.....நம்ம சுதாவைப் பார்த்தா பாவமா இருக்கு. வீட்டு வேலையும் செஞ்சிட்டு,
ஆஃபீஸ்லயும் உழைச்சிட்டு, குழந்தை மனோவையும் கவனிச்சுட்டு....அவ ரொம்ப ஓய்ஞ்சு போயிடறா
. ..அதான் வீட்டு வேலை செய்ய, கூடமாட ஒத்தாசைக்கு ஒரு ஆளை ஏற்பாடு பண்னினா....."

" ம்ம்..! உங்கிட்டே கம்ப்ளைண்ட் பண்ணாளா ? கல்யாணம் ஆனா வீட்டு வேலையெல்லாம் செய்யணும்னு
தெரியாது ?"

வினு சிடுசிடுத்தான்.

" சேச்சே ! கம்ப்ளைண்ட்லாம் இல்லப்பா; நானே தான் சொன்னேன் ."

" சரி, சரி ! எதுவா இருந்தாலும் அடுத்த வாரம் பார்க்கலாம்; எனக்கு இந்த வாரம் "சேல்ஸ்
டார்கெட்" முடிக்கணும். அர்ஜெண்ட்டா கிளம்பணும்."

பர்வதம் இவர்கள் உரையாடலை மௌனமாய் கேட்டுக் கொண்டிருந்த சுதாவைப் பார்த்து புன்னகை
செய்தாள்; 'வெற்றியே" என்ற செய்தி அதில் இருந்தது.

காலங்கள் மாறும்!

பகுதி 2: வருடம் 2021:

ஆஃபிஸ் வொர்க்குக்கு லாக் --இன் (log in ) செய்ய நேரமாகி விட, வினு அவசரமாக
சாப்பிட்டுக் கொண்டிருந்தாள்.

அருகில் வந்த அவள் அம்மா ரஞ்சனி, "வினு! ஒரு சின்ன விஷயம்டா! உங்கிட்டே சொல்ல
நினைச்சேன்!"

"வாட் மா? பீ குயிக்!"

"நத்திங்... நம்ம சுதாவைப் பார்த்தா பாவமா இருக்கு. வீட்டு வேலை + ஆஃபீஸ் வேலை....இதோட
அதுல் குட்டியை வேற கவனிக்கணும்....ஹி இஸ் வெரி டயர்ட்......அதான் நீ ஒரு 'டிஷ்-
வாஷர்' வாங்கிப் போட்டேன்னா, அவனுக்கு ரொம்ப ஹெல்ப்பா இருக்கும்."

" வொய் திஸ் ரெகமெண்டேஷன் ? சுதா உன் கிட்டே கம்ப்ளைண்ட் பண்ணானா ?"

"சேச்சே ! அப்படி எல்லாம் இல்லே...நானே தான் சொல்றேன் ."

" ஓக்கே மாம் ! லெட் மீ திங்க்.....பட்.....இந்த வாரம் முக்கியமான ஆடிட் இருக்கு; ஐ ஹாவ்
டு கான்சன்ட்ரேட்...நெக்ஸ்ட் வீக் - எண்ட் நான் யோசிச்சு சொல்றேன் ... ஓ.கே ?" என்று தன்
அறைக்குள் சென்றாள் வினுஷா.

அதே ஹாலின் ஓரத்தில் குழந்தை அதுல்யாவிற்கு விளையாட்டுக் காட்டிக் கொண்டிருந்த சுதா என்ற
சுதாகர், தன் மாமியார் ரஞ்சனியைப் பார்த்து ஒரு நன்றி கலந்த புன்னகை செய்தான் .

காலங்கள் மாறும் -

வருடம் 2041 : (கற்பனையில்..)

ஆழ்ந்த தூக்கத்தில் இருந்த நிதீஷ், குழந்தையின் அழுகை கேட்டு முழித்துக் கொண்டான். பக்கத்தில்
தூங்கிக் கொண்டிருந்த மனைவி நிமிஷாவை எழுப்பினான். விடிகாலை 3 மணி.

" நிமி ! எழுந்திரு ! பாப்பா அழுவுது போல....."

"அது நம்ம பாப்பாவா இருக்காது, நாம தான் sirimom (சிரி -- மாம்)
வைசிசிருக்கோம்ல.....அது பார்த்துக்கும் " சொல்லிவிட்டு மறுபடியும் தூங்கி விட்டாள்.

( தெரியாதவர்களுக்காக -- Siri mom -- Artificial Intelligence (AI) உடைய
குழந்தைகளைப் பார்த்துக் கொள்ளும் ஸ்பெஷல் ரோபோ. டெலிவரி முடிந்து வரும் போது,
ஹாஸ்பிடலில் ட்ரெய்னிங் கொடுத்து அனுப்பி விடுவார்கள். )

மறுபடியும் "ங்கா....ங்கா .." அழுகைச் சத்தம். நிதீஷ் குழந்தையின் அறையில் பார்க்க,
'சிரி -- மாம்' 'சிவனே' என அமைதியாய் இருந்தது. எரிச்சலுடன் குழந்தை மீதிருந்த
'சென்சார்'களை கழட்டி விட்டு, ஒருமாத கைக்குழந்தையை தூக்கிக் கொண்டு வந்தான்.

" அந்த 'சிரி -- மாம்'' என்ன தான் பண்ணுது ? இப்ப தான் அந்த யு.எஸ். வொர்க்கை
முடிச்சுட்டு படுத்தேன்....கண்ணு எரியுதுடா....!" எரிச்சலாய் எழுந்தாள் நிமிஷா.

" அது கம்ப்ளீட் ப்ரேக்-டவுன்னு நினைக்கிறேன். இப்ப கொஞ்சம் குழந்தையைப் பாரு.."

அவள் இன்னும் ஏதோ முணுமுணுக்க,

" இதுக்கு தான் எங்கப்பா, அம்மாவை....."

நிமிஷா குறுக்கிட்டாள்: "வேணாம்பா.....! அவங்க கிராமத்துலேர்ந்து வந்து இதை எல்லாம்
புரிஞ்சுக்கிட்டு.....விடு....விடு.....எங்கப்பா, அம்மாக்கு இப்ப தான் ' வோர்ல்ட் டூர் "
அலாட் ஆகியிருக்கு... இந்த 'சிரி -- மாம்' ஐ கிஃப்ட் பண்ணிட்டு கிளம்பிட்டாங்க...."

" இப்ப என்ன பண்றது ? ம்ம்ம்.....\'சிரி- மாம்\' கூட ஒரு 'மேனுவல்'
வந்ததே....இரு..அதை எடுத்துட்டு வரேன்..."

நிதீஷ் கொண்டு வர,

" குழந்தையை பூச்சி கடித்திருக்கிறதா என பார்க்கவும்" என தொடங்கி. ஒவ்வொன்றாக அவர்கள்
செய்து பார்க்க, முக்கால் மணி நேரம் ஓடிவிட்டது. அழுது ஓய்ந்தோ என்னவோ, குழந்தை
மறுபடியும் தூங்கி விட்டாள்.

குழந்தையை கீழே மெத்தையில் விட்டால், எங்கே மறுபடியும் விழித்துக் கொண்டு அழுவாளோ என்ற
பயத்தில் நிமிஷா, குழந்தையை மடிமீது வைத்துக் கொண்டு அப்படியே சாய்ந்தவாக்கில் தூங்கிக்
கொண்டிருந்தாள். அவளைப் பார்த்த நிதிஷீக்கு தன் அம்மாவின் பாட்டிக்கு அந்தக் காலத்தில் எட்டு
குழந்தைகள் என்பது திடீரென்று ஞாபகம் வந்தது.
