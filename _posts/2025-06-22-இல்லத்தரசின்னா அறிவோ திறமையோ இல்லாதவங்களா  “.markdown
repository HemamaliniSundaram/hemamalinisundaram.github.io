---
layout: post
title:  "இல்லத்தரசின்னா அறிவோ திறமையோ இல்லாதவங்களா  “"
date:   2025-06-22 16:57:53 +0530
author: Hemamalini Sundaram
categories: articles
---

#  இல்லத்தரசின்னா அறிவோ, திறமையோ இல்லாதவங்களா ? " 

\" **சிறுமைப்படுத்துதல்** - **' இதெல்லாம் கூட உனக்குத் தெரியுமா, என்ன ? " --**

**" இல்லத்தரசின்னா அவங்க அறிவோ, திறமையோ இல்லாதவங்களா ? "**

**படிக்கிற உங்களுக்கே கோவம் வருதில்ல, இல்லத்தரசியா இருந்து இப்படிப்பட்ட கமெண்ட்களை
நிறையக் கேட்ட எனக்கு எப்படி இருந்திருக்கும் ?**

' எதுக்குமே லாயக்கு இல்லாதவங்க தான் இல்லத்தரசியா வீட்டுலேயே இருப்பாங்க "
.......இப்படித்தாங்க நம்ம சமுதாயத்துல பெரும்பாலான மக்கள் நினைக்கிறாங்க ;
**வேலைக்குப் போகிற பெண்கள் கண்டிப்பாக பாராட்டுக்கு உரியவங்க தான்; நான் இல்லைன்னே
சொல்லலை; அதுக்காக அவங்களை ' சூப்பர் வுமன் ' அப்படின்னு கொண்டாடற இந்த சமூகம்,
வீட்டிலேயே இருக்கிற பெண்களை ' 'சாதா வுமன் ' ஆகக் கூட நினைக்கிறதில்லை, ' சோதா
வுமன் ' அப்படின்னு தான் இளக்காரம் பண்ணுது !**

**ஓரு பெண்ணோட மதிப்பு அவளோட படிப்போ, திறமையோ, நல்ல குணங்களோ -- இப்படி எதனாலும்
அளவிடப்படாம அவளோட வேலை, சம்பளம் இதை மட்டுமே வைச்சு தான் இன்னமும் நிர்ணயிக்கப்படுது.
அதனால தான் இல்லத்தரசிகளை பல நேரங்கள்ல அவங்க குடும்பத்துக்குள்ளேயே கூட
சிறுமைப்படுத்தறது நடக்குது !**

பல இல்லத்தரசிகளுக்கு இந்த அனுபவம் இருக்கும். புதுசா நம்ம கிட்ட யாராவது பேசும்போது
முதல்ல எந்த ஊரு, குடும்பம் -- இது பத்தியெல்லாம் கேட்பாங்க ; அப்புறம் ' வேலைக்குப்
போறீங்களா ? 'னு கேட்பாங்க . நாம ' இல்லை; வீட்டுல தான் இருக்கேன் 'னு சொன்னதும்,
டக்குனு ஸ்விட்ச் -- ஆஃப் ஆயிடுவாங்க . ஒரு சங்கடமான மௌனம் இருக்கும்; அவங்க மனசுல
நம்மளைப் பத்தி ' வேலை, வெட்டி இல்லாம வீட்டுல சும்மா பொழுதை ஓட்டறாங்க ... " இப்படி
ஒரு அபிப்ராயம் வர்றதை அவங்க ' பாடி லாங்வேஜ் ' காட்டிடும். அவங்க மதிப்பீட்டில நாம
கடகடனு கீழே இறங்குறதை நம்மளாலே உணர முடியும். அப்புறம் நாமளே ஏதாவது பொதுவான
விஷயமா பேசி, மீண்டும் பேச்சைத் தொடருவோம். இப்படிப்பட்ட பல அனுபவங்கள் எனக்கு
நடந்திருக்கு !

**நாம என்ன தான் படிச்சிருந்தாலும், நமக்குப் பல திறமைகள் இருந்தாலும் சமுதாயத்துக்கு
அதெல்லாம் ஒரு பொருட்டாவே தெரியறது இல்லை ;** நாம வேலைக்குப் போறதும், போகாததும்
நம்மளோட தனிப்பட்ட விருப்பம்; நம்ம குடுப்பத்தோட சூழ்நிலையைப் பொறுத்த விஷயம் அப்படின்னு
கூட புரிஞ்சுக்காம, **இல்லத்தரசின்னாலே ' சிந்துபைரவி ' சிந்து மாதிரி கிணத்துத்
தவளை தான் அப்படின்னு அவங்களாவே முடிவு பண்ணிடுவாங்க !**

நான் மனவளக்கலை மன்றம், யோகா, தியானம், நூலகம், கோவில்கள், கம்ப்பூட்டர் கிளாஸ் -- இப்படி
பல இடங்களுக்குப் போய் என்னை புத்துணர்ச்சியோட வைச்சுப்பேன் ; இந்த மாதிரி கிளாஸுக்குப்
போறதைப் பார்த்துட்டு சிலர் ' நான் வேலைக்குப் போறதா நினைச்சுட்டாங்க ; அப்புறம் நான்
கிளாஸுக்குப் போகிறது தெரிஞ்சப்புறம், ' **எதுக்கு சும்மா வெயில்ல அலையணும் ? வீட்டுல
சும்மா இருந்தாப் போதாதா ? " அப்படின்னு வேற கேட்கறாங்க ! இப்படி நினைக்கிறவங்களும்,
கேட்கறவங்களும் பெரும்பாலும் பெண்கள் தான் அப்படிங்கிறதும் வருத்தப்பட வைக்கும் உண்மை !!**

நான் சில வருஷங்கள் பெங்களூரில் இருந்துட்டு மீண்டும் கோவைக்கு வந்த புதுசுல நடந்த சம்பவம்
இது . அப்போ நாங்க கோவை வந்து சில நாட்கள் தான் ஆகியிருந்துச்சு. எனக்கு கன்னடம்
தெரியாதுங்கிறதால பெங்களூரில் வீட்டு ஆளுங்களைத் தவிர எல்லார் கிட்டவும் இங்கிலீஷ்ல தான்
பேசுவேன்.

எங்க வீட்டுக்கு அப்ப ஏதோ சர்வே எடுக்க காலேஜ் ஸ்டூடண்ட்ஸ் இரண்டு பேர் வந்தாங்க; அவங்க
இங்கிலீஷ்ல பேசினதும், நானும் டக்குனு பழக்க தோஷத்துல இங்கிலீஷ்லேயே எல்லாத்துக்கும் பதில்
சொன்னேன். அந்தப் பொண்ணு எல்லாத்தையும் நோட் பண்னிட்டு,

' **எங்க வொர்க் பண்றீங்க ஆன்ட்டி ?' அப்படின்னு கேட்டா ;**

**நான் ' வேலைக்குப் போகலை; ஹவுஸ் வைஃப் தான் ! "**

**உடனே, " இவ்வுளோ நல்லா இங்கிலீஷ் பேசறீங்களே , நீங்க நல்ல வேலைக்குப் போகலாமே, ஏன்
வீட்டுல இருக்கீங்க ? ! "**

இதுக்கு என்ன சொல்றது ? **அவங்களாகவே வீட்டுல இருக்கிறவங்கன்னா இங்கிலீஷ் தெரியாது,
பொது அறிவு கிடையாது, புடவை, சமையல், நகைகள், சீரியல் பார்க்கிறது, வீண் வம்பு
பேசறது - இதைத் தவிர இவங்களுக்கு எல்லாம் வேற எதுவுமே தெரியாது அப்படின்னு முடிவே
பண்ணிட்டாங்க !**

அந்தப் பொண்ணு கிட்ட தன்னிலை விளக்கம் கொடுக்க வேண்டிய அவசியம் எனக்கு இல்லாததுனால, நான்
அப்படியே சிரிச்சுட்டு விட்டுட்டேன்; ஆனாலும் **சமுதாயத்தோட பார்வையில என்னைப் போன்ற
இல்லத்தரசிகள் சிறுமைப்படுத்தப்படறது என் மனசுக்குள்ள இன்னும் உறுத்திட்டு தான் இருக்கு
!**

**மாம்ஸ்ப்ரெஸ்ஸோ மூலமாக வீட்டுக்குள்ளேயே அடைபட்டுக் கிடந்த பல இல்லத்தரசிகளோட திறமைகள்
சமூக வெளியில் அரங்கேற்றப்பட்டு, அவங்களுக்கான அங்கீகாரமும், பாரட்டும், பரிசுகளும்
கிடைக்கிறப்போ, ஒரு இல்லத்தரசியா நானும் ஒவ்வொரு முறையும் பெருமிதமும், சந்தோஷமும்
அடையறேன் !!**

**இந்த மாற்றம் தொடர்ந்து நடக்கணும், இல்லத்தரசிகளையும் சமமாகப் பார்க்கும் பக்குவம்
சமுதாயத்துக்கு வரணும் !**

**என்ன தோழிகளே, வர வைச்சிருவோமா ?**

நன்றி !
