---
layout: post
title:  "மனம் விரும்பும் தலைப்பு   அந்தாளு சரியில்லை மா …"
date:   2025-06-22 16:57:54 +0530
author: Hemamalini Sundaram
categories: articles
---

#  மனம் விரும்பும் தலைப்பு - \" அந்தாளு சரியில்லை மா ...! \" 

கார் சீரான வேகத்தில் போய்க் கொண்டிருந்தது. இருபுறமும் அழகிய காட்சிகள் வந்தாலும்,
எதிலும் மனம் லயிக்காமல் வெறுமனே பார்த்துக் கொண்டிருந்தாள் கீர்த்தனா....மனம் எரிமலையாய்
குமுறிக் கொண்டிருந்தது.....

**அவளைப் பார்த்த நித்யாவிற்கும் மனதைப் பிசைந்தது...."கண்களில் ஜீவனின்றி, இவள் எப்படி
ஆகிவிட்டாள் ? இனி இவள் வாழ்வு என்னவாகும் ? இத்தனை பெரிய இடியை தாங்கும் மனதைரியம்
கீர்த்திக்கு உண்டா ..? "**

என்ன என்னவோ கேள்விகள் நித்யாவின் மனதையும் குடைந்தன.....மனம் நேற்று இரவின்
நிகழ்வுகளுக்கு திரும்பி, அசை போட்டது....

**திடீரென இரவு பத்து மணிக்கு, கல்லூரியில் உடன் பணிபுரியும் கீர்த்தனாவிடமிருந்து
ஃபோன்... '.உதவி வேண்டும், உடனே வர முடியுமா ? ' என்று கேட்டு...!**

நித்யா தன் அப்பாவையும் அழைத்துக் கொண்டு, கீர்த்தனாவின் வீட்டுக்குப் போனாள். **அங்கே
குடித்து மயங்கியிருந்த அவள் கணவன் பாஸ்கரையும், இரத்தக் காயங்களோடு அழுது ஓய்ந்து
போயிருந்த கீர்த்தனாவையும் பார்த்து திகைத்துத் தான் போனாள்.**

கீர்த்தனாவுக்கு ஆறுமாதங்கள் முன் தான் திருமணம் நடந்தது....! அதற்குள் இப்படியா ?

ஓரளவு பழகினாலும், இதுவரை கீர்த்தனா தன் மணவாழ்வைப் பற்றி பெரிதாக ஏதும் குறை
சொன்னதில்லை; கீர்த்தனாவின் பெற்றோர் ஊரில் இருக்கிறார்கள்; இன்னும் ஒரு தங்கை படிக்கிறாள்.
கீர்த்தனாவுக்கும் பொறுமையான குணம். பணியிடத்தில் நல்ல பெயர் ....

அவளை இப்படிப் பார்த்தில், நித்யா ரொம்பவே அதிர்ந்துவிட்டாள். நித்யாவின் அப்பா கிருஷ்ணன்
தான் நிலைமையைப் புரிந்து கொண்டு செயல்பட்டார். நித்யாவை விட்டு, கீர்த்தனாவுக்குத்
தேவையான அத்தியாவசியப் பொருட்களை மட்டும் எடுத்துக் கொண்டு, அவளையும் அழைத்துக் கொண்டு
நித்யாவின் வீட்டுக்கு வந்துவிட்டார்கள்.

இரவு களைத்துப் போயிருந்த கீர்த்தியை நித்யாவின் அம்மா தான் கவனித்துக் கொண்டார்.
காயத்துக்கு மருந்து போட்டு, வற்புறுத்தி, பாலைக் குடிக்கவைத்தார்.

**கீர்த்தியின் மணவாழ்வைப் பற்றிக் கேட்ட நித்யாவுக்கு வயிறு பற்றி எரிந்தது. பாஸ்கர்
ஊருக்கு ஒரு வேஷமும், உள்ளுக்குள்ளே ஒரு வேஷமும் போடும் கயவன்; உறவினர் முன் நல்லவனாக
நாடகம் ஆடி, வீட்டுக்குள்ளே கீர்த்தனாவை தினமும் சித்திரவதை செய்யும் மிருகம் ....**

திருமணம் ஆன முதல் மாதம் முடிவதற்குள் கீர்த்தனாவுக்கு இது தெளிவாகப் புரிந்து
போயிற்று....ஆனால், என்ன செய்வது ?

**ஆசைஆசையாய் இத்தனை செலவு செய்து திருமணம் செய்து வைத்து, மகள் சந்தோஷமாய் வாழ்வதாக
நினைக்கும் பெற்றோரின் நிம்மதியை அவளால் குலைக்க முடியவில்லை. " உறவை முறித்துக்
கொண்டால், ....எங்கே போவது....? தங்கையின் வாழ்வு தன்னால் பாதிக்கப்படுமோ ? ஊராரின்
கேலிக்கும், ஏச்சுக்களுக்கும் தானும், தன் பெற்றோரும் இலக்காகி விடுவோமோ.....? பேசாமல்
தூக்க மாத்திரைகளை சாப்பிட்டு விடலாமா ? " ....இப்படிக் கூட அவள் யோசிக்க
ஆரம்பித்துவிட்டாள்.**

வாழ்க்கையை தனியே சந்திக்கும் தைரியம் இல்லாததால், வேறுவழியின்றி, பாஸ்கரின் கொடுமைகளை
சகித்துக் கொள்ள ஆரம்பித்தாள்; இது அவனுக்கு மேலும் உற்சாகம் கொடுத்தது...

நேற்று நடந்த கொடுமையின் உச்சத்தில், தன் உயிருக்கே ஏதும் ஆபத்து வந்துவிடுமோ என்ற பயம்
கீர்த்தனாவுக்கு வந்துவிட்டது. அதனால் தான், தன் தயக்கத்தை உதறிவிட்டு, நித்யாவுக்கு ஃபோன்
போட்டாள்.

\*\*\*\*\*\*\*\*\*\*\*\*\*\*\*\*\*\*\*\*\*

இன்று ஞாயிற்றுக் கிழமை.....ஏற்கனவே கிருஷ்ணன் தன் நண்பரின் இயற்கை விவசாயப் பண்னையைப்
பார்க்க அன்று வருவதாக சொல்லி இருந்தார்.

அவர் நித்யாவையும் கூப்பிட்டு கிளம்பச் சொல்லவும், நித்யா தயங்கினாள்.

" எப்படிப்பா....? கீர்த்தியை தனியா விட்டுட்டு...?"

" அவளை யாரு தனியா விடச் சொன்னா ? இரண்டு பேரும் தான் கிளம்புங்க..."

அவள் தயங்கவே, அப்பாவே விளக்கினார்;

**"இங்க பாரு, நித்து.....கீர்த்தனாவை இப்ப தனியா விடறது சரியில்லை, கரெக்ட்...!
ஆனா, அவளை இந்த அதிர்ச்சிலேர்ந்து வெளியில வரவைக்கணும். தன்னோட வாழ்க்கையையே
நினைச்சுக்கிட்டு சுயபச்சாதாபத்துல குமையறது ரொம்ப ஆபத்து. அவ வெளியில வரணும்; நாலு
பேரோட பேசி, சமுதாயத்துல பழகணும். அப்ப தான் தன் முடிவை தெளிவா, தைரியமா அவளால
எடுக்க முடியும்.**

ஒரு மூணு மணி நேரம் தான்; போய்ப் பார்த்துட்டு, உடனே திரும்பிடலாம் ! "

வேறு வழியின்றி, கீர்த்தனாவும் உடன் வந்தாள்.

\*\*\*\*\*\*\*\*\*\*\*\*\*\*\*\*\*\*\*\*\*\*\*

பண்ணை மிகவும் அழகாக இருந்தது. கோவையில் மேற்குத் தொடர்ச்சி மலைத்தொடரை ஒட்டி அமைந்த
அந்த வயல் இருந்த இடமே மிகவும் ரம்மியமாக இருந்தது. சுத்தமான காற்று, சூழ்ந்திருந்த
பசுமை, பறவைகளின் சப்தங்கள் என தன் மனக்கவலையையும் மீறி, கீர்த்தனாவின் மனம் லேசானது போல்
இருந்தது.

கிருஷ்ணனும், அவர் நண்பரும் வயலை சுற்றிப் பார்க்க சென்றனர்.

அங்கே இருந்த பெண்கள் சிலர் வயல் வேலைகளில் ஈடுபட்டிருந்தனர். ஒரு பெண் அவர்கள் இருந்த
பக்கம் வந்து, செடிகளில் இருந்த வெண்டைப்பிஞ்சுகளைப் பறிக்கத் தொடங்கினார்.

**கிராமத்து மக்களே வெள்ளந்தியானவர்கள் ; பார்த்த உடன் ஒட்டிக் கொள்ளும் மனசும்,
எதுவானாலும் பளிச்சென பேசும் குணமும் அவர்களுக்கு இயல்பு !**

நித்யாவின் அம்மாவிடம் மெல்ல பேச்சுக் கொடுத்தார்.

" அக்கா, எல்லாம் இந்த ஊருங்களா.....இல்ல வெளியூருங்களா ...? "

அம்மா சிரித்துக் கொண்டே பதிலளித்தார்.

" இங்க தான் மா.....கணபதி பக்கம் "

" நான் செல்விம்மா......இங்க பக்கம் தான் வீடு ...உங்க பிள்ளைங்களா....?'

அம்மா நித்யா, கீர்த்தனா இருவரையும் அறிமுகம் செய்தார்.

பேச்சு தொடர்ந்தது. பேச்சினூடே தனக்கு இரு குழந்தைகள் என்றும், மகன் வேலை செய்வதாகவும்,
பெண் பத்தாவது படிப்பதையும் சொன்னார் செல்வி.

" உங்க வீட்டுக்காரரு என்ன செய்யறார், செல்வி ? "

**" அந்தாளு சரியில்லை மா.....நான் வேணான்னு தனியா வந்துட்டேன் ! "**

**கை செய்து கொண்டிருந்த வேலையை நிறுத்தாமல், செல்வி பேசவும் நாங்கள் எல்லாருமே ஒரு
நிமிடம் திடுக்கிட்டுப் போய் பேச்சற்றுப் போய்விட்டோம்.......**

திடீர் அமைதியைக் கவனித்தோ என்னமோ, செல்வியே எங்களை நிமிர்ந்து பார்த்தார்.

' **அந்தாளு கொணம் சரியில்லீங்கம்மா.....நானும் போவுது, போவுதுன்னு
பார்த்தேன்.....ஒண்ணும் சரிவரலை.....சரிதான் , போய்யா.....பொழைக்க வழியா இல்லைன்னு
வந்துட்டேனுங்க மா** ...

**என்ன, ....எனக்கு பெரிசா படிப்பில்ல. அதனால காட்டு வேலை தான் செய்யறேன்.....என்னை
நம்பிப் பொறந்த புள்ளைங்களை வயிறு வாடாம, கஞ்சி ஊத்துறேன்... நிம்மதியா
இருக்கேன்...இதுக்கு மேலே வேற என்ன வேணும், சொல்லுங்க ...? '**

**நான் மெல்லத் திரும்பி, கீர்த்தியின் முகத்தைப் பார்த்தேன்......பளிச்சென அவள் முகத்தில்
தெரிந்த தெளிவு, அவள் வாழ்க்கையை எதிர்கொள்ளத் தயாராகி விட்டதை எனக்குப் புரியவைத்தது
!\
\
** \*\*\*\*\*

மணவாழ்வு முறிவால், ஒரு சகோதரி தன் உயிரையே மாய்த்துக் கொண்டதாக நான் படித்த செய்தி
என்னை மிகவும் பாதித்தது. ஆண் தவறு செய்தாலும், பெண்ணே சிலுவை சுமக்க வேண்டிய அவலம்
இனியாவது மாறட்டும் ! அப்படி விடுதலை தேடி வரும் சகோதரிகளைப் பற்றிப் புறம் பேசாமல்,
அவர்கள் புதுவாழ்க்கைக்கு நாம் தோள் கொடுத்துத், துணையாய் இருப்போம் ! ...\
\
\..... நன்றி தோழிகளே !!

**Disclaimer:** The opinions expressed in this post are the personal
views of the author. They do not necessarily reflect the views of
Momspresso.com. Any omissions or errors are the author\'s and Momspresso
does not assume any liability or responsibility for them.
