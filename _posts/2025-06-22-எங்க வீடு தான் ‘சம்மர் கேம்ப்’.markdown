---
layout: post
title:  "எங்க வீடு தான் ‘சம்மர் கேம்ப்’"
date:   2025-06-22 16:57:54 +0530
author: Hemamalini Sundaram
categories: articles
---

#  எங்க வீடு தான் 'சம்மர் கேம்ப்' ! 

நான் சின்ன வயசுல எந்த சம்மர் கிளாசுக்கும் போனதில்லை.

ஒவ்வொரு விடுமுறைக்கும் பெரிசா அட்டவணை போட்டு வைச்சிருவேன்; காலையில் எழுந்து
ஸ்கிப்பிங், வீட்டுலயே இருந்த புக்ஸ் வைச்சு ஹிந்தி, மலையாளம் கத்துக்கிறது, தினம் ஒரு
பக்கம் கையெழுத்துப் பயிறசி, ஒரு பக்கம் ' ராமா' எழுதறது - அது, இதுனு பெரிசா....
**வருஷா வருஷம் டைம்-டேபிள் போடறதுல குறைச்சலே இருக்காது ! கடைசியில லீவு முடியும்
போது பார்த்தா, அதுல தினம் ஸ்கிப்பிங் மட்டும் தான் கரெக்டா பண்ணியிருப்பேன் ! ( நிறைய
புத்தகங்களும் படிச்சு முடிச்சிருப்பேன்...)**

**நான் ரொம்ப ரசிச்ச கோடை விடுமுறைன்னா, என் பையனோட விடுமுறைகள் தான் !**

நம்ம தலைப்புல இருக்கிற மாதிரி இதை கற்றல்னு சொல்ல முடியுமானு எனக்குத்
தெரியலை....இருந்தாலும் அந்த அனுபவங்களை உங்களோட பகிர்ந்துக்கிறேன். இதுல என் மகனும்,
மற்ற குழந்தைகளும் கத்துக்கிட்டதுனு பார்த்தீங்கன்னா, ஒருத்தருக்கு ஒருத்தர்
விட்டுக்கொடுத்துப் போறது, எல்லார் கூடவும் பகிர்ந்து விளையாடறது, சண்டை போட்டுக்கிட்டு
அப்புறம் அவங்களாகவே சமாதானம் ஆகிறது -- இந்த மாதிரியான 'லைஃப்- ஸ்கில்ஸ்'
கத்துக்கிட்டாங்க !!

அவனோட சின்ன வயசுல நாங்க ஒரு குவாட்டர்ஸ்ல தான் குடியிருந்தோம். அங்க அவனுக்கு நிறைய
ஃப்ரெண்ட்ஸ் இருந்தாங்க. **அதனால, ஒவ்வொரு விடுமுறையிலயும் எல்லாருக்கும் எங்க வீடு தான்
' சம்மர் கேம்ப்' !**

**எங்க வீட்டுல பசங்க விளையாடற எல்லா கேம்ஸும் வாங்கி வைச்சிருந்தோம். ஸ்க்ராபிள், லூடோ,
போர்ட் கேம்ஸ், கேரம்போர்ட், செஸ், ஜிக்-ஸா பஸில், டிராயிங் புக்ஸ், மோனோபோலி, யூனோ
கார்ட்ஸ், தாயக்கட்டம், பல்லாங்குழி - இப்படி எல்லாமே எங்க கிட்டே இருக்கும். இது
போதாதுன்னு , ஒவ்வொரு விடுமுறைக்கும் நான் சார்ட் பேப்பர்லே தாயக்கட்டம் ( ஒத்தைக் கட்டம்,
இரட்டைக் கட்டம், ஏரோப்ளேன் கட்டம் ) எல்லாத்தையும் வரைஞ்சு கொடுத்திருவேன்.**

அதனால எங்க குவாட்டர்ஸ்ல இருந்த எல்லா குட்டீஸும் எங்க வீட்டுக்கு வந்துருவாங்க. இதுல
யூ.கே.ஜி வாண்டுலேர்ந்து ஏழாவது வரைக்கும் எல்லா வயசுலேயும் குட்டீஸ் இருந்தாங்க. அவங்க
அவங்களா செட் சேர்த்துக்கிட்டு விளையாடுவாங்க; சிலர் க்ரேயான் வைச்சுக்கிட்டு கலரிங்
பண்ணுவாங்க. சில நேரத்துல **ஆட்டத்துக்கு ஒரு கை குறைஞ்சா, ''ஆன்ட்டீ, நீங்களும் வாங்க !
' அப்படின்னு என்னையும் சேர்த்துக்குவாங்க ! நானும் சீக்கிரமா எல்லா வேலையையும்
முடிச்சுட்டு, ஜாலியா அவங்களோட விளையாடறதோ, இல்லை வேடிக்கை பார்க்கறதோ செஞ்சுட்டு
இருப்பேன் !**

காலையில ஒன்பதரை, பத்து மணிக்கு வந்தாங்கன்னா, விளையாட ஆரம்பிச்சா, நேரம் போறதே
தெரியாது ! அதிலயும் இரட்டைக் கட்டம் விளையாட ஆரம்பிச்சா, அது நீண்டுகிட்டே போகும்.
இதுவும்: தாயக்கட்டம் மாதிரி தான் -- ஆனா ஜோடி சேர்த்து விளையாடணும் ! ஒத்தை,
இரட்டைனு நிறைய ரூல்ஸ் இருக்கிற பெரிய ஆட்டம் அது !

மத்தியானம் இரண்டு மணி வரைக்கும் தான் விளையாடற நேரம் . அதுக்கு அப்புறம் எங்க மாமியார்
கொஞ்ச நேரம் படுக்கணும். அதனால என்ன பண்ணுவாங்கன்னா, ' வெயில் ரொம்ப ஜாஸ்தியா இருக்கு;
எல்லாரும் வீட்டுக்குப் போய் தூங்குங்க ! ' அப்படின்னு எல்லா குட்டீஸையும் வீட்டுக்கு
அனுப்பிடுவாங்க.

.மறுபடி அடுத்த ரவுண்ட் சாயந்தரம் நாலு, நாலரை மணிக்கு ஆரம்பம் ! எல்லாருமா
சேர்ந்துக்கிட்டு சைக்கிள் விடறது, கிரிக்கெட், ஷட்டில், பாஸ்கெட் பால் -- அப்படின்னு இப்ப
'அவுட்டோர்' விளையாட்டுக்கு போயிடுவாங்க . முடிச்சுட்டு வீட்டுக்கு வரும் போது, ஏழு,
ஏழரை ஆயிடும் ! நடுவுல வந்து ஏதாவது ஜூஸ், ஸ்நாக்ஸ்னு அதுவும் உண்டு !

அதனால எந்த விடுமுறையுமே எங்களுக்கு போரடிச்சதே இல்லை. ஒரு விடுமுறையில என்
மகனுக்கு ' பார்த்திபன் கனவு' கதையை தினம் படிச்சுக் காட்டியிருக்கேன். அப்புறம் அது
பிடிச்சதுன்னு அடுத்த ஒரு விடுமுறையில ' பொன்னியின் செல்வன்' இதே மாதிரி
முடிச்சுட்டோம். அவன் அப்ப நாலாவது படிச்சிட்டிருந்தான். ( அந்த வயசுக்கேத்த மாதிரி
எடிட்டிங் செஞ்சு படிச்சுக் காட்டினேன். ) இப்பல்லாம் ஆடியோ புக்ஸ் வந்திருக்கு.....

இதோட அவனுக்கு விடுமுறை வரதுக்கு முன்னாடியே, அவனுக்கு ஏத்த மாதிரி கம்ப்பூட்டர்
கேம்ஸ் எல்லாம் பார்த்து வைச்சிருவேன். பாடத்தோட விளையாட்டும் சேர்ந்து வர்ற மாதிரி நிறைய
வெப்சைட்ஸ் இருக்கு . அதனால அவன் ஃப்ரெண்ட்ஸ் எல்லாரும் சேர்ந்து, அதையும் விளையாடி
'எஞ்சாய்' பண்ணுவாங்க !

அதுக்கு அப்புறம் நாங்களும் வேற ஊருக்குப் போயிட்டோம். பையனும் பெரிய கிளாஸ் வந்துட்டான்.
இருந்தாலும், இந்த நினைவுகள் இன்னும் பசுமையா இருக்கு.

**எனக்கு மட்டுமில்லை,... அவன் ஃப்ரெண்ட்ஸ் குரூப்ல ஒரு தோழிக்கு போன வருஷம்
கல்யாணமாச்சு. அவ கல்யாணத்துக்கு கூப்பிடும் போது கூட, ' உங்க வீட்டுல நாங்க எல்லாம்
சேர்ந்து விளையாடினது ரொம்ப ஹாப்பி டைம்ஸ் ஆன்ட்டி ! " அப்படின்னு சொல்லி சந்தோஷப்பட்ட
போது , எனக்கும் மனசு நிறைவா இருந்தது !**

படித்ததற்கு நன்றி, தோழிகளே .!
