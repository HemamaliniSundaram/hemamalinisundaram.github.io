---
layout: post
title:  "அன்பின் வழியது   பாகம் 7   நிறைவுப் பகுதி"
date:   2025-06-22 16:57:53 +0530
author: Hemamalini Sundaram
categories: articles
---

#  \" அன்பின் வழியது ! - பாகம் 7 \" ( நிறைவுப் பகுதி ) 

[[பாகம்
6]{.underline}](https://tamil.momspresso.com/parenting/aa71bb9e323d44a5b589be0617593389/article/annnpinnn-vllliytu-paakm-6-s0y2apxl5glx?utm_source=PCA_Whatsapp_Share&utm_medium=Share_Android)\'இங்க
எதுக்காகமா வந்தீங்க....? இப்ப உடம்பு நல்லாயிடுச்சா....? " என்று மல்லி கேட்கவும்,
சகுந்தலா வேதனைப் பெருமூச்சு விட்டார்.

' **இப்ப இதான் மல்லி உனக்கு அம்மா வீடு....ஹ்ம்...**" அவர் சொல்லவும், மல்லி ஒன்றும்
புரியாமல் விழித்தாள்.

" ஆமாம்டா ....நான் ரொம்ப வருஷங்களா இங்கேயே தான் தங்கியிருக்கேன். எங்கயாவது
வெளியில, வாசல்ல வந்து போயிருந்தா கூட உன்னை முன்னேயே
பார்த்திருப்பேனோ....என்னமோ......சரி, நீ இப்ப இந்த ஊரிலேயே தான் இருக்கியா ...? "
என்று மல்லியைக் கேட்டார்.

" நான் இங்கே வந்து ரெண்டு வருஷமாச்சு மா, அதுக்கு முன்ன மதுரையில இருந்தோம்; சரி, நீ
ஏன் இங்கே வந்தே? அண்ணன், அக்கா எல்லாம் எங்கே இருக்காங்க...? **சொந்த வீடு, வாசல்னு
எல்லாம் இருக்கு. என்னையும் சேர்த்து நாலு பிள்ளைகளைப் பெத்துட்டு, இப்படி யாருமில்லாத
அனாதை மாதிரி, இப்படித் தனியா இங்கே......"**

வார்த்தைகளை முடிக்க முடியாமல் மல்லி திணறினாள்.

சகுந்தவாவுக்குமே கண்களில் நீர் திரண்டது. மெல்ல தன்னைச் சமாளித்துக் கொண்டு, நடந்தவைகளை
கூறினார். தன் உடல்நிலை பாதிப்பு, அதற்காக இங்கே வந்தது, பின் பிள்ளைகள் இருவரும்
எட்டிக் கூடப் பார்க்காமல் மாறிவிட்டது -- எல்லாவற்றையும் அவர் சொல்லச் சொல்ல, மல்லிக்கு
அழுகையும், கோபமும் சேர்ந்து வந்தது.

" **இப்படியுமா இருப்பாங்க....? ஆனந்திக்கா கூடவா இப்படி மாறிட்டா....? "ஏன்
இவங்களுக்கு மட்டும் வயசே ஆகாதா...? அப்படியே இளமையா இருந்துடுவாங்களா....? இவங்களை
எல்லாம் ..."**

**மல்லியை முடிக்க விடாமல், சகுந்தலா தடுத்தார்..**

" விடு கண்ணு; எத்தனையோ வருஷம் கழிச்சி பார்க்கிறோம்; அவங்களைப் பத்தி பேசுவானேன்....?
நம்ம வீடு, அப்பா என் மேல எழுதி வைச்சிருந்த சொத்து எல்லாத்தையும் பங்கு போட்டு,
அவங்களுக்குக் கொடுத்துட்டேன். எனக்குன்னு கொஞ்சம் பணம் வைச்சிருக்கேன்; அதுவும் என்
நகைகளும் எனக்கப்புறம் உனக்கு வந்து சேரும்னு உயில் கூட எழுதிவைச்ச்ட்டேன், மல்லி.

என்ன.......இந்தப் பிள்ளைங்க உன்னைக் கண்டுபிடிச்சு அதெல்லாம் கொடுப்பாங்களான்னு ஒரு
சந்தேகம் மனசுக்குள்ள ஓடும்; நல்லவேளையா, நான் இருக்கும்போதே உன்னைப் பார்த்துட்டேன், இந்தக்
குட்டி தேவதை என்னைத் தேடி வந்து, நம்ம ரெண்டு பேரையும் சேர்த்து வைச்சிட்டா...." என
ஜெனியைக் கொஞ்சியவர்,

" சரி, என் கதை இருக்கட்டும்; நீ இங்கே யாரைப் பார்க்க வந்தே ? என்றார்.

" **நீ இன்னும் மாறவே இல்லைமா; உன் முன்னால உன் பிள்ளைங்களை யாரும் ஒண்ணும் சொல்ல விட
மாட்டே ! ' என வருத்தமாய்க் கூறிய மல்லி**, " நாங்க இங்கே விக்டர் ஞானசேகர்; 14 --ஆம்
நம்பர்லே இருக்காரே, அவரைத் தான் பார்க்க வந்தோம்மா...." என்றாள்.

"கேள்விப்பட்டேன்.....ஒரு பெரியவர்......கை பிராக்சர் ஆயிடுச்சுன்னு...."

" ஆமாம்மா.....அவர் தான்; என் வீட்டுக்காரருக்கு சித்தப்பா முறை ஆகணும்."

" அவருக்கு அப்பா, அம்மா ....?"

" அவங்க இவரோட சின்ன வயசுலயே இறந்துட்டாங்க; கஷ்டப்பட்டு, படிச்சு, முன்னேறி தன் சுய
உழைப்பால முன்னுக்கு வந்தவர் மா; அவரோட அந்தக் குணம் தான் என்னை ரொம்பக்
கவர்ந்துடுச்சு..."

" இந்த சித்தப்பாவுக்கு பிள்ளைங்க.....? "

" ம்ம்.........இரு**க்காங்க.....எல்லாம் நல்ல பணம், பதவின்னு வசதியா தான் இருக்காங்க;
ஆனா மனசு மட்டும் நல்லாயில்ல; இருக்கிற மூணு பிள்ளைங்களும் கடமையைத் தட்டிக்
கழிக்கறாங்க; பொறுத்துப் பொறுத்துப் பார்த்து, அவரு யாருக்கும் பாரமா இருக்க வேணாம்னு
மனசு வெறுத்துப் போய், போன வாரம் கார் முன்னால போய் விழுந்துட்டாரு\...\...\"**

" அப்பப்பா.......! " சகுந்தலா நடுங்கினார்.

" கை உடைஞ்சு போய் இப்ப ட்ரீட்மென்டுக்கு இங்கே வந்திருக்கார். விஷயம் கேள்விப்பட்டு,
பிள்ளைங்க ரொம்ப கோவிச்சுக்கிட்டாங்க...."

" என்னது ? கோவப்பட்டாங்களா....? எவ்ளோ மனசு வருத்தம் இருந்தா, அவர் அப்படி
செஞ்சிருப்பாரு....? அவங்க அதுக்கு வருத்தமில்லே படணும்..? "

சகுந்தலாவுக்கு இப்போது கோபம் வந்தது.

**" சொஸைடியிலே அவங்க பேரை அப்பா கெடுத்துட்டாருனு அவங்களுக்கு சித்தப்பா மேலே
கோவம்; போட்டதை சாப்பிட்டு, வீட்டுல ஒரு ஓரமா இருக்கிறதை விட வயசான காலத்துல வேறென்ன
வேணும்னு அவங்க கேட்கறாங்க...."**

**" வேறென்ன வேணும்னு இப்போ தெரியாது மல்லி ; அவங்க அவங்களுக்கு வயசாகும் போது தான்
தெரியும். இது தான் விதி, கலிகாலம்\...ஹ்ம்ம்...." என்றார்.**

மல்லியைத் தேடிக்கொண்டு வந்த அவள் கணவன் டேனியல் அவர்கள் இருவரையும் கண்டு வியந்தான்.
பிறகு நிலைமை புரிந்ததும்,

**" நீங்க இங்கே இருக்கவேணாம் அத்தை; சித்தப்பா உடம்பு குணமானதும் எங்க வீட்டுக்கு தான்
கூட்டிட்டு போறோம். நீங்களும் எல்லா உரிமையோடவும் எங்க வீட்டுல வந்து எங்களோட இருக்கலாம்.
ஜென்னிக்கும் பாட்டி இருந்தா, சந்தோஷமா இருக்கும். என்ன ஜென்னி** ? "

" ஆமாம் பாட்டி. எங்க வீட்டுக்கே வந்துருங்க....' ஜென்னி இன்னும் கொஞ்சம் சகுந்தலாவோடு
ஈஷிக்கொண்டு, குதூகலமாய் கைதட்டினாள்.

" **அப்படி என்ன கண்மூடித்தனமாய் காதலிப்பது ? நாமாக குலம், கோத்திரம் பார்த்து செய்வதை
விடவா இவன் உயர்ந்தவனாக இருக்கப் போகிறான் ? அவனை கழட்டி விட்டு விடு...! "**

தான் அன்று மகளுக்கு கூறிய அறிவுரை நினைவு வர, சகுந்தலாவுக்கு தன் மீதே வெட்கமும்,
துயரமும் வந்தது.

**அன்புக்கும், கருணை, இரக்கத்துக்கும் ஜாதி, மதம் என்ற அடையாளம் தேவையில்லை; மனிதநேயம்
விஸ்வரூபம் எடுத்தது போல் சகுந்தலாவுக்கு அவர் மாப்பிள்ளை டேனியல் காட்சி கொடுத்தார்;
ஒரு நொடி கூடத் தயங்காமல், யோசிக்காமல் அவர் இப்படிச் சொன்னதும், சகுந்தலா நெகிழ்ந்து
போய் கைகூப்பினார்.**

" நீங்க சொன்ன இந்த வார்த்தையே எனக்கு மனசுக்கு ரொம்ப நிறைவா இருக்கு, மாப்பிள்ளை ! என்
சொத்தையும் கொடுத்து, சொந்தமா பாராட்டின என் பிள்ளைங்களும், பெண்ணும் கூட என்னை
தேவையில்லாத பாரமா நினைச்சு, இங்க விட்டுட்டு ஒதுங்கிட்டாங்க. **ஆனா.....உங்களுக்கும்
மல்லிக்கும் நான் எதுவுமே செஞ்சதில்லை.......வீட்டு வாசப்படி கூட உங்களை
ஏத்துனதில்லை........நீங்**க என்னைப் போய் உரிமையாய் உங்க வீட்டுல இருக்க....."

உணர்ச்சி வசப்பட்ட சகுந்தலா வார்த்தைகளை முடிக்கவில்லை.

" ச்சேச்சே....! மல்லி உங்க பேச்சை மீறி என்னை கல்யாணம் பண்ணிகிட்டா. அதுக்காக வந்த
கோபம்.. தானே...? நான் உங்களை தப்பா நினைச்சதே இல்லை அத்தை...!...நான் செய்யற எல்லா
நல்ல செயல்களுக்கும், மல்லி என்னைப் புரிஞ்சுக்கிட்டு எனக்குத் துணையாய் இருக்கா. இந்த
மாதிரி ஒரு நல்ல பொண்ணு எனக்கு மனைவியா கிடைக்க நீங்க தானே காரணம்.? அந்த உரிமை
உங்களுக்கு எப்பவும் இருக்கு, அத்தை ! "

**சகுந்தலா மல்லி வீட்டுக்கு செல்வாரா அல்லது அன்னை இல்லத்திலேயே
இருப்பாரா\...\....தெரியாது......அது அவர் முடிவு !**

**ஆனால் அன்பின் விஸ்வரூபத்தைப் பார்த்த மகிழ்ச்சியில் அவர் மனம் நிறைந்து, குளுமையாய்
இருந்தது. அவர் எங்கே இருந்தாலும், அந்த அன்புமழை அவர் உயிரை நனைத்து அவரை என்றுமே
சந்தோஷமாய் வைத்திருக்கும். இது நிச்சயம் !**

தொடரை உங்களோடு பகிர்ந்து கொள்ள வாய்ப்பளித்த மாம்ஸ்ப்ரெஸ்ஸோவுக்கும், படித்து கருத்துத்
தெரிவித்த உங்கள் அனைவருக்கும் என் மனம் நிறைந்த நன்றிகள் !

**Disclaimer:** The opinions expressed in this post are the personal
views of the author. They do not necessarily reflect the views of
Momspresso.com. Any omissions or errors are the author\'s and Momspresso
does not assume any liability or responsibility for them.
