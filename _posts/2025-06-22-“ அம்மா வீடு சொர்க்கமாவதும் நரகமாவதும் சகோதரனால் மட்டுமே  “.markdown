---
layout: post
title:  "“ அம்மா வீடு சொர்க்கமாவதும் நரகமாவதும் சகோதரனால் மட்டுமே  “"
date:   2025-06-22 16:57:53 +0530
author: Hemamalini Sundaram
categories: articles
---

#  " அம்மா வீடு சொர்க்கமாவதும், நரகமாவதும் சகோதரனால் மட்டுமே ! " 

**கல்யாணமாகிப் போன பெண்களுக்கு அம்மா வீடு, சொர்க்கமாகிறதும், நரகமாகிறதும் அவங்க
அண்ணன் / தம்பிகளால் தாங்க..!**

ஓரே பெண்ணாக இருப்பவங்களுக்கோ, இல்லை பெண் குழந்தைகளாகவே இருக்கிற வீடுங்கள்லயோ, அம்மா
வீட்டுக்கு போகிறதும், தங்கிறதும் பெரும்பாலும் பெரிய பிரச்சினையா இருக்கிறதில்லை.
அவங்க விரும்பும் போது போய் தங்கிட்டு வரலாம்; **ஆனா, சகோதரன் இருக்கிற வீடுகள்ல,
குறிப்பா திருமணமான சகோதரன் இருக்கிற வீடுகள்ல அப்படி நாம் நினைச்ச நேரம் போய் தங்கறது
சாத்தியமா ? கொஞ்சம் யோசிச்சுப் பாருங்க !**

அப்பா -- அம்மா என்னைக்கு இருந்தாலும், நமக்கு என்ன வயசானாலும் நமக்கு அப்பா,
அம்மாவாகவே தான் இருப்பாங்க; அப்படியே அவங்க நம்மை ஏதாவது சொல்லிட்டாலும், அது நம்ம
நல்லதுக்கு தான் இருக்கும்கிறது எல்லா பெண்களுக்குமே தெரியும்.

பொதுவா, அப்பாக்களுக்கு எப்பவும் தன் பொண்ணு, தன்னோட ' குட்டிப் பொண்ணு " அப்படிங்கிற
நினைப்பு மாறறதே இல்லை ! அதனால எப்ப அம்மா வீட்டுக்குப் போனாலும், பொண்ணுக்கு இது
பிடிக்கும், அது பிடிக்கும்னு வாங்கித் தர்றதோ, சினிமா, கடைகள், டூர் -- அப்படின்னு
வெளியிடங்களுக்கு கூட்டிப் போறதோ , அவங்க எப்பவும் போல தான் இருப்பாங்க; **சொல்லப்
போனா, பேரன், பேத்தி மேல அவங்க காட்டற பாசமும், அன்பும் சில நேரம் நமக்கே காதுல
புகையை வர வைச்சுடும் !**

அம்மாக்களும் ஆசையா தான் இருப்பாங்கன்னாலும், சில நேரம் அட்வைஸும் பண்ணிட்டிருப்பாங்க;
**எல்லா அம்மாக்களுக்கும் உள்ளூர " உங்க அம்மா வளர்ப்பு சரியில்லை " அப்படின்னு
சொல்லிடுவாங்களோன்னு ஒரு பயம் ஓடிட்டே இருக்கும் போல , அதனால எப்பவுமே நாம புகுந்த
வீட்டுல எல்லாக் கடமைகளையும் சரியா பண்ணிட்டிருக்கோமானு அப்படிங்கிறதையும் ஒரு 'செக்'
வைச்சுப்பாங்க . அதுக்கும் மீறி அவங்க ஏதாவது சொன்னாலும், ' போம்மா.......உனக்கு வேற
வேலையில்லை... எப்பப் பாரு....இதையே சொல்லிட்டு ..! " அப்படின்னு நாம
தட்டிக்கழிச்சிருப்போம், இல்லையா ?**

**அப்ப....... நம்மோடதா இருந்த அம்மா வீடு, எப்ப மாறுதுன்னா நம்ம சகோதரனுக்கு
திருமணமாகும் போது தான் !**

அதுக்கப்புறம் அந்த வீட்டுக்கு ஒரு புது தலைவி ( மருமகள் ) வந்துடறாங்க ! இனிமே அங்கே
எல்லாம் அவங்க இஷ்டப்படி தான் நடக்கும் ! அப்படி தான் இருக்கணும்; அது தான் இயற்கையும் கூட
!

ஆனா பல வீடுகள்ல அங்க தான் பிரச்சினையும் ஆரம்பிக்குது; **பெரும்பாலான வீடுகள்ல பெண்ணை
கல்யாணம் பண்ணி அனுப்பும் போதே, ' நாத்தனாரை கிட்ட சேர்க்காதே ! " அப்படின்னு புத்திமதி
சொல்லி தான் அனுப்பறாங்க; அதனால அந்தப் பொண்ணுங்களும் மாமியார், முக்கியமா நாத்தனார் என்ன
பண்ணாலும், என்ன சொன்னாலும் அதுல தப்புக் கண்டுபிடிக்க பூதக்கண்ணாடியோட ரெடியா
இருக்காங்க !**

எப்பவுமே ரெண்டு பெண்களுக்குள்ளே ஒத்துப் போறது ரொம்பக் கஷ்டம்; ஒரே வீட்டுல பிறந்த
சகோதரிகளுக்குள்ளேயே விருப்பு, வெறுப்பு எல்லாமே வேற வேறயா தான் இருக்கும்; அதுல
ஒண்ணும் தப்பு இல்லே. அப்படி இருக்கும் போது, வீட்டுப் பெண்ணும், வேற ஒரு இடத்துல இருந்து
வந்த பெண்ணும் ( மருமகளும் ) ஒரே மாதிரி ரசனைகளோட, அபிப்ராயங்களோட இருக்கணும்னு
எதிர்பார்க்கிறது கண்டிப்பா சரியில்லை; அப்ப சில சின்னச் சின்ன பிரச்சினைகள், சண்டைகள் --
எல்லாம் கட்டாயம் வரத்தான் செய்யும் !

**இந்த நேரத்துல தான் அந்த சகோதரனோட 'ரோல்' ரொம்ப முக்கியமாகுது ! '** இத்தனை நாளா
எல்லாத்துக்கும் அக்கா, அக்கான்னு என்னையே சுத்திட்டு வருவான்; இப்பப் பாரு, என்னை
கண்டுக்கிறதே இல்லை ! " அப்படின்னு அக்காவும், " எல்லாத்துக்கும் உங்களுக்கு அக்கா தானா ?
அப்ப என்னை எதுக்கு கல்யாணம் பண்ணிக்கிட்டீங்க ? " அப்படீன்னு மனைவி ஒரு பக்கமும் அவனைப்
போட்டு நெருக்குவாங்க !

**அங்கே தான் அந்த உடன்பிறப்புக்கு ஒரு பெரிய பொறுப்பு வருது ! ' தான் எப்பவும் போல
அக்கா பின்னால சுத்திட்டு இருந்த சின்னப்புள்ள இல்லை, தனக்கும் இப்ப ஒரு குடும்பம்
வந்தாச்சு, ஆனாலும் அக்காங்கிற பாசம் என்னைக்கும் இருக்கும் " அப்படிங்கிறதை அக்காவுக்கு
புரியவைக்கணும்; ' கல்யாணமாகிப் போனாலும், அவ என்னைக்கும் எனக்கு அக்கா தான் ! எனக்கும்
அவளுக்கும் இருக்கிற சொந்தம் நீ வர்றதுக்கு முன்னாடியே உண்டானது ; இதையும், அதையும்
போட்டு குழப்பாதே ! " அப்படின்னு தெளிவா மனைவிக்குப் புரிய வைக்கணும் !**

**கயித்து மேலே ' பேலன்ஸ்' பண்ணி நடக்கிற மாதிரியான இந்தப் பரீட்சையில உங்க சகோதரன் '
பாஸ் ' ஆயிட்டா, நீங்க கொடுத்து வைச்சவங்க ....! சந்தேகமே இல்லை ......உங்களுக்கு அம்மா
வீடு கண்டிப்பா சொர்க்கம் தான்,!** ஆனா, ஒரு வேளை, இதுல உங்க சகோதரன் தோல்வி
அடைஞ்சுட்டா, பெத்தவங்க ஆதரவா இருந்தாக் கூட, உங்களால அம்மா வீட்டுல போய் நிம்மதியா தங்க
முடியாது... ..அதனால உங்களுக்கு அம்மா வீடு நரகம் தான் !

நீங்க என்ன நினைக்கிறீங்க தோழிகளே ?!
