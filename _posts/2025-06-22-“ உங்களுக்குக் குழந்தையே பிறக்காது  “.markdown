---
layout: post
title:  "“ உங்களுக்குக் குழந்தையே பிறக்காது  “"
date:   2025-06-22 16:57:53 +0530
author: Hemamalini Sundaram
categories: articles
---

#  " உங்களுக்குக் குழந்தையே பிறக்காது ! " 

" **உங்களுக்குக் குழந்தையே பிறக்காது ! "**

மருத்துவர் சொன்ன இந்த வார்த்தைகளைக் கேட்டதும், நித்யாவின் மனம் சுக்குநூறாய் உடைந்து
போனது. ' இப்படிப்பட்ட வார்த்தைகளைக் கேட்டும் கூட, தான் இன்னும் எப்படி உயிரோடு
இருக்கிறோம் ?' என்று கூட ஒரு சந்தேகம் வந்தது .

**அது......சென்னையின் பிரபலமான மருத்துவமனைகளில் ஒன்று; இந்த வார்த்தைகளைக்
கூறியவரோ , மிகவும் புகழ் பெற்ற பெண்கள் நல மருத்துவர் .**

திருமணம் ஆன இரண்டு வருடங்களில், நித்யாவுக்கு இது வரை மூன்று முறை கரு
கலைந்துவிட்டது. எல்லாம் 65, 70 நாட்கள் வரை சரியாக இருக்கும்; அதன் பின்
......எல்லாமே கனவாய் முடிந்துவிடும் !

இப்போது மூன்றாவது முறையும் அப்படியே ஆனபின் தான், அந்த மருத்துவர் இப்படித் தீர்மானமாக
கூறிவிட்டார். வைட்டமின் மாத்திரைகளை எழுதிக் கொடுத்தார்.

மனம் தளர்ந்து போய் அப்படியே சிலை போல உட்கார்ந்திருந்த அவளை கணவன் சிவா மெல்லத்
தொட்டான். கண்களால் அவன் ஜாடை காட்டவும், இருவரும் மெதுவாக எழுந்து வெளியேறினர்.

என்ன செய்வது ? எப்படி வீட்டுக்குப் போவது ? வீட்டில் காத்திருக்கும் மாமியார்,
மாமனாருக்கு என்ன பதில் சொல்வது ..?

ஒவ்வொரு முறை மருத்துவரைப் பார்க்க வரும் போதும் அவர்கள் செய்யும் பிரார்த்தனையும், அவள்
வீட்டு விலக்கான பிறகு அடையும் ஏமாற்றமுமே ரொம்ப அதிகம். இதில் இப்போது மருத்துவர்
கூறியதை எப்படி அவர்களிடம் சொல்வது ? இல்லை......சொன்னால்....அவர்களால் தாங்க
முடியுமா....?

சிவா அவள் மனதைப் புரிந்து கொண்டவனாக, '

**" நித்தி....நீ இப்போ இருக்கிற 'மூட் 'ல வீட்டுக்குப் போக வேண்டாம். ! கொஞ்ச நேரம்
எங்கயாவது உட்கார்ந்து ரிலாக்ஸ் பண்ணிட்டு அப்புறமா போலாம் ! " என்றான்.**

சரியென அவள் தலையசைக்க, இருவரும் அங்கே பக்கத்தில் இருந்த ஒரு பூங்காவுக்கு சென்று
அமர்ந்தார்கள்.

எப்போது அணை உடையலாம் என்ற மாதிரி, அழுகை நித்யாவின் கண்களில் எட்டிப் பார்த்துக்
கொண்டிருந்தது.

" ஏய்..நித்தி....என்ன இதுக்கு போய் இவ்வுளோ டென்ஷனாயிட்ட ? '

" **சும்மா எனக்காக நடிக்காதீங்க.....அவங்க நமக்கு குழந்தையே பிறக்காதுன்னு
சொன்னப்புறம்......"**

**வார்த்தைகளை முடிக்க முடியாமல், நித்யா திணறினாள்.**

" அவங்க என்ன வேணா சொல்லிட்டு போட்டும்; நான் அதை நம்பப் போறதில்லை.......நீயும் அதை
நம்பாதே....! "

சிவா தீர்க்கமான குரலில் சொல்லவும், நித்யா வியப்பாய் அவனைப் பார்த்தாள்.

" எப்படிங்க.....இப்படிப் பேசறீங்க...?"

" **இதோ பாரு நித்யா..... அவங்க டாக்டர் தான்; கடவுள் இல்லையே.....கடவுள் நமக்குக்
கொடுக்கணும்னு நினைச்சா அதை யாராலயும் தடுக்க முடியாது ! இவங்கல்லாம் எம்மாத்திரம் ?
எனக்கு நம்பிக்கை இருக்கு. கட்டாயம் நமக்கு குழந்தை பிறக்கும். நீயும் இதை மனப்பூர்வமா
நம்பு. நமக்கு நல்லது நடக்கும் ."**

**" ஆனா....எப்படிங்க.....?"**

ஆசை ஒரு பக்கமும், சந்தேகம் ஒரு பக்கமுமாக நித்யா கேட்டாள்.

**"எந்த விஷயமா இருந்தாலும், அதை அடைய ஒரு தகுதியை நாம வளர்த்துக்கணும். இதான் என்
பாலிசி. இது உனக்கே தெரியும். என்னைப் பொறுத்தவரை, நாம இப்போ அப்பா --அம்மா ஆகிற
தகுதியை இன்னும் வளர்த்துக்கணும். அப்படி தான் நான் இதை எடுத்துக்கிறேன். கடவுள் நமக்கு
எப்போ ஒரு குழந்தையை கொடுக்கிறாரோ, அதை சந்தோஷமா ஏத்துக்கிற மனப்பக்குவத்தை நாம்
வளர்த்துக்கணும். அதுக்கு தான் நாம் முயற்சி பண்ணனுமே தவிர, இவங்க சொல்றதை எல்லாம் இந்தக்
காதுல வாங்கி அந்தக் காதுல விட்டுரணும் ! "**

" அப்போ அத்தை, மாமா கிட்ட....இதைப் பத்தி...? "

" நீ ஒண்ணும் சொல்ல வேண்டாம்; ஏதாவது கேட்டாங்கன்னா, நான் பார்த்துகிறேன் . சரியா ...?
நீயும் இத்தோட இவங்க சொன்னதை மறந்துரு , நாம் இனிமே இங்க பார்க்க வேணாம் . கடவுள்
நமக்காக வேற வழி வைச்சிருப்பாரு...! "

\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*

**சிவா சொன்னது போலவே, கடவுள் வேறு வழி காட்டினார்; வேறு ஒரு மருத்துவர் பற்றி
கேள்விப்பட்டு, அங்கு சென்று சிகிச்சை எடுத்த மூன்று மாதங்களில் நித்யா தாய்மை அடைந்தாள்.
அவரின் தொடர் கண்காணிப்பில் நல்லபடியாக மகன் பிறந்து, அவர்களை சந்தோஷக் கடலில்
ஆழ்த்தினான்.**

குழந்தைக்கு இரண்டு வயதான பின், ஒரு நாள் சிவாவும் நித்யாவும் தங்கள் குழந்தையோடு
அவர்களைக் காயப்படுத்திய அந்த மருத்துவரைச் சந்திக்கப் போனார்கள்.

மருத்துவமனை ரிசப்ஷனில் அவர் படம் பெரிய மாலையோடு காட்சி அளித்தது !

இது என் தோழியின் வாழ்வில் நடந்த உண்மை சம்பவம் ! அந்த மருத்துவரின் வார்த்தைகள் உண்டாக்கிய
காயம் அத்தனை ஆழமானது ! நல்ல வேளையாக, அவள் கணவர் அதை நம்பாமல், அவளுக்கு ஆதரவும்,
தைரியமும் கொடுத்ததால், அவர்கள் வாழ்க்கை வெளிச்சம் பெற்றது !!

\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*
