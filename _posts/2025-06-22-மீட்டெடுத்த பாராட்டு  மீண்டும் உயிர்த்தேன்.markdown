---
layout: post
title:  "மீட்டெடுத்த பாராட்டு  மீண்டும் உயிர்த்தேன்"
date:   2025-06-22 16:57:54 +0530
author: Hemamalini Sundaram
categories: articles
---

#  மீட்டெடுத்த பாராட்டு - மீண்டும் உயிர்த்தேன் ! 

என் பதிவுகளை தொடர்ந்து படிக்கும் தோழிகளுக்கு நான் கல்லூரி படிக்கும் போதே எழுத
ஆரம்பித்தேன் என்பது தெரியும்.

அப்போது கல்லூரி இதழ்களிலும் 'பாக்யா', 'மங்கையர் மலர்' போன்ற இதழ்களிலும் சில
படைப்புகள் வெளியாகின. 19981ல் 'அமுதசுரபி' இதழில் நாவல் போட்டி
அறிவித்திருந்தார்கள். அதுவரை நாவல் எழுதியிராத நான், ' சரி, நாமும் எழுதிப்
பார்ப்போம் ! ' என முதல் நாவல் எழுதி, குறித்த தேதிக்குள் அனுப்பிவைத்தேன்.

கிட்டத்தட்ட ஆறு மாதங்கள் கழித்து, என் வீட்டுக்கு ஒரு தபால் வந்தது; நான் எழுதிய நாவலும்
பரிசுக்குரியதாக தேர்வாகி இருந்தது ! **என் எழுத்துக்கான ஒரு மிகப்பெரும் அங்கீகாரம்
அது !!. நேரில் பரிசு பெற சென்ற போது, மிகச் சிறந்த எழுத்தாளர் ஐயா விக்கிரமன்
அவர்களை சந்தித்துப் பேசும் வாய்ப்பும் கிடைத்தது ! அவர் என்னைப் பார்த்து வியந்து, '
இவ்வுளவு ஆழமான கதையை சின்னப் பெண் நீயா எழுதினாய் மா ? " எனக் கூறி, என் கதையை
மிகவும் பாராட்டினார். எனக்கு மிகவும் உற்சாகம் கொடுத்தது அவர் பாராட்டு !**

தொடர்ந்து 'வாசுகி" இதழில் திரு. தாமரைமணாளன் ஐயா அவர்கள் தலைமையில் சில காலம்
ஃப்ரீலான்ஸ் பத்திரிகையாளராகவும் பணிபுரிந்தேன். பிறகு குடும்பப் பொறுப்புகளால் முன்போல
எழுதாவிட்டாலும் அவ்வப்போது எழுதுவதும், இணைய இதழ்களில் வெளியிடுவதுமாக இருந்தேன்.

**2008- ல் கோவை ஞானி அவர்கள் நடத்திய சிறந்த பெண் எழுத்தாளர்களின் சிறுகதைகள்
போட்டியில் நான் எழுதிய " பெண்மையின் கேள்விகள் " என்ற கதையும் தேர்வாகி வெளியானது.\
\
\
**[[பெண்மையின்
கேள்விகள்]{.underline}](https://www.momspresso.com/parenting/aa71bb9e323d44a5b589be0617593389/article/pennmaiyinnn-keellvikll-olxrzspn0vw2)**அப்போது
தொலைபேசியில் பேசிய அவரும் என் எழுத்துக்களை மிகவும் பாராட்டி, " இப்படியே
விட்ராதீங்க....தொடர்ந்து எழுதுங்க மா ..." எனவும் கூறினார். ஒவ்வொரு பாராட்டும் நமக்கு
யானை பலம் தருவதை நீங்களுமே உணர்ந்திருப்பீர்களே தோழிகளே !**

ஆனாலும் வாழ்க்கை நாளை என்ன வைத்திருக்கிறது என்பது நமக்கு தெரிவதில்லை அல்லவா ?
அதுபோல் என் வாழ்க்கை விதியாலும், சில மனிதர்களின் சதியாலும் சுக்குநூறானது.
**மரத்துப் போன மனதோடு அழவும் கூட நேரமின்றி ஒவ்வொரு நிமிடமும் ஒரு யுகமாய்க் கழிய,
வாழ்வே பெரும் போராட்டம் ஆன பின், என்னையே எனக்கு நினைவில்லாத போது, என் எழுத்துமே
மறந்து போனது ! சில வருடங்கள் கழிந்தபின், பேச்சுவாக்கில் என் உறவினர் ஒருவர் ' நீ கூட
எழுதுவே இல்லை ? ' என ஏதோ சொல்லவும் தான், நானும் எழுதுவேன் என்பதே எனக்கு ஞானோதயம்
ஆனது !**

அப்போது தான் நம் தளம் பற்றி எனக்குத் தெரிய வந்தது. 'மீண்டும் எழுதிப் பார்க்கலாம் ' என
எழுதியது தான் ' இதுவும் ஒரு சதி தான் " என்ற பதிவு !\
\
\
[[இதுவும் ஒரு சதி தான்
!]{.underline}](https://www.momspresso.com/user/aa71bb9e323d44a5b589be0617593389/milestones/6199ba2f215ff6786c90b345)அதை
வெளியிட்டு விட்டு பின் அதைப் பற்றி மறந்தும் விட்டேன். ஓரிரண்டு நாளில் காய் வாங்க நான்
கடையில் நிற்கும் போது, 'என் பேசிக்கு புது எண்ணிலிருந்து அழைப்பு ! ' யாராக
இருக்கும் ? ' என தயக்கத்தோடே எடுத்துப் பேசினால், வினோ சிஸ் பேசினார்கள் ; " **பதிவு
ரொம்ப நல்லா இருந்தது ' என பாராட்டி , தொடர்ந்து எழுதுங்கள் என்ற போது, ' அட, நம்
எழுத்தும் கூட இவங்களுக்கு பிடிச்சிருக்கே ! ' என மனம் ரொம்ப காலங்களுக்குப் பிறகு
சந்தோஷம் அடைந்தது !**

மீண்டும் எழுத ஆரம்பித்த பின் '' வாழ்வின் அர்த்தங்கள்' என்ற சிறுகதை சென்ற வருடம்
'அமுதசுரபி' பிப்ரவரி இதழில் வெளியானது. அப்போது அதன் ஆசிரியர் பிரபல எழுத்தாளர்
திருப்பூர் கிருஷ்ணன் ஐயா அவர்கள் தொலைபேசியில் தொடர்பு கொண்டார். **அவரும் அந்தச்
சிறுகதையைப் பாராட்டி சிறப்பாக இருப்பதாக கூறி வாழ்த்தினார் .\
\
**[[வாழ்வின்
அர்த்தங்கள்]{.underline}](https://www.momspresso.com/user/aa71bb9e323d44a5b589be0617593389/series/63dcabae80ffe9509d771f1f?utm_source=AD_Generic_Share&utm_medium=Share_Android)
!

**கிட்டத்தட்ட இருபது ஆண்டுகள் கழித்து என் படைப்பு அமுதசுரபியில் வெளியானது
பொக்கிஷமான தருணம் !**

**வாழ்வின் துயரத்தில் சாம்பலாய்ப் போன என் எழுத்துக்களை உயிர்ப்பித்து ஃபீனிக்ஸ் பறவை போல்
என்னை மீட்டது வினோ சிஸ் அவர்களின் அழைப்பும், நம் தளத்தில் உள்ள ஒவ்வொரு தோழியரும் தான் !
நீங்கள் தரும் கருத்துக்களும், பாராட்டுமே தொடர்ந்து எழுத எனக்கு உற்சாகம் தருகிறது. 500
வது பதிவை நெருங்கும் என் எழுத்துக்களுக்கு வினோ சிஸ் அவர்களுக்கும், நம் தளத்திற்கும்
தொடர்ந்து படிக்கும் உங்**கள் அனைவருக்கும் என் மனம் நிறைந்த நன்றிகள் !!!
