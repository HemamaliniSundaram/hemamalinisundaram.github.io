---
layout: post
title:  "நரகாசுரன் என்று ஒரு ராட்சஸன்"
date:   2025-06-22 16:57:54 +0530
author: Hemamalini Sundaram
categories: articles
---

#  நரகாசுரன் என்று ஒரு ராட்சஸன் ! 

தீபாவளி வருகிறது எனும் போதே ராமநாதனுக்கு வயிற்றில் புளியைக் கரைக்க ஆரம்பித்து
விட்டது. அவர் மகள் கீதாவுக்கு இந்த முறை ' தலை தீபாவளி ! "

கல்யாணம் முடிந்து பத்து நாட்களே ஆகியிருந்தது. முதல் பண்டிகையாக ' தலை தீபாவளி
'.....விஷயம் என்னவென்றால், ஏற்கனவே கல்யாணத்தில் நடந்த சில சின்னச் சின்ன தவறுகளைக் கூட
மாப்பிள்ளை வீட்டு உறவினர்கள் சிலர் ஊதிப் பெரிதாக்கி ஏக ரகளை செய்து விட்டனர். எப்படியோ
கல்யாணம் நல்லபடி நடந்ததே என நிம்மதிப் பெருமூச்சு விட்டாலும், "இந்தக் குடும்பத்தில்
கீதாவை கல்யாணம் செய்து அனுப்பி விட்டோமே, அவள் நிம்மதியாக இருப்பாளா ?" என்ற கவலை
அவருக்குள் பெரிதாக எழுந்தது என்னவோ நிஜம்.

பெண் -- மாப்பிள்ளைக்கு புத்தாடைகள், சம்பந்திகளுக்கு புதுத்துணிகள், மாப்பிள்ளைக்கு
மோதிரம், உயர்தர கடைகளில் இனிப்பு, காரம், நல்ல தரமான பட்டாசுகள் என்று எல்லாவற்றையும்
ராமநாதன் பார்த்துப் பார்த்து செய்தார். நடப்பவற்றை எல்லாம் அவர் மகள் வயிற்றுப் பேத்தி ஜனனி
கவனித்தபடி இருந்தாள்.

தீபாவளிக்கு முதல் நாள் சம்பந்தி வீட்டினர் வந்து இறங்கினர். ஒரு நொடி கூட நிற்க
நேரமில்லாமல், ராமநாதன், அவர் மனைவி விமலா, மகன், மருமகள் -- எல்லாரும் சம்பந்திகளை
கவனித்து உபசரித்தனர்.

மறுநாள் ' கங்கா ஸ்நானம் ' தொடங்கி பண்டிகை நல்லபடி முடிந்தது. முதல் பந்தி
சம்பந்திகளின் சாப்பாடும் முடிந்து, வெற்றிலைத் தட்டோடு அமர்ந்தனர். கூடத்தின் ஒரு
மூலையில், ராமநாதனின் தாயார் காமுப் பாட்டி. அவர் மடியில் கொள்ளுப் பேத்தி ஜனனி
அமர்ந்து தீபாவளிக் கதை கேட்டுக் கொண்டிருந்தாள்.

"நரகாசுரன்னு ஒரு ராட்சஸன் முன்னே இருந்தானாம்...."

"பாட்டி ! ராட்சஸன்னா யாரு ?"

"ஜனங்களைக் கஷ்டப்படுத்தறவங்க...\...கொடுமைப்படுத்தறவங்க தான் ராட்சஸர்கள். அவங்களைப்
பார்த்து எல்லாரும் பயப்படுவாங்க ! "

"பாட்டி ! கீதா அத்தையோட வந்திருக்காங்களே.....அந்த மாமா, மாமியைப் பார்த்து ராமு
தாத்தா, விமலா பாட்டி, எங்கப்பா, அம்மா .....எல்லாரும் பயப்படறாங்களே.....அந்த
மாதிரியா ?"

அங்கு ஒரு நொடியில் சூழ்நிலை மாறிவிட்டது. பதைபதைப்போடு தவித்த ராமநாதன், சம்பந்தி
அருகில் சென்று கெஞ்சும் தொனியில்,

"குழந்தை ஏதோ தெரியாத்தனமா உளர்றா; நீங்க ஏதும் மனசிலே வைச்சுக்கப்படாது " என்று
கேட்டுக் கொண்டார்.

சம்பந்தி அதை மறுத்து தலையாட்டினார். ராமநாதனை அருகில் அமரச் செய்து பேசினார்.

"குழந்தைகள் எப்பவும் உண்மையைத் தான் பேசுவாங்க. இந்தக் குழந்தை சொன்னதும் அப்படித்தான்.
கல்யாணத்தப்போ எங்க உறவுப்பக்கம் கொஞ்சம் தடபுடல் பண்ணிட்டதுல நீங்க பயந்துட்டீங்க போலிருக்கு.
அது வழக்கமா, பல கல்யாணங்கள்ல பல சொந்தக்காரங்க செய்யற ரகளைதான். தங்களுக்கு ஒரு
முக்கியத்துவம் வேணும்னு சும்மா ஊரைக் கூட்டறவங்க. அடுத்த கல்யாணம் வரையில் இதை பேசிட்டு
கிடப்பாங்க....அவங்களை விட்டுத் தள்ளுங்க......

ஆனா, காலாகாலம் உறவுகளா நிலைச்சு வாழப்போறது எங்க பையனும், உங்க பொண்ணும் தான்.
அதுக்கு அஸ்திவாரம் நம்ம ரெண்டு குடும்பங்களுக்குள்ள இருக்கிற மரியாதையும், அன்பும்,
சகஜமான உறவுமுறையும் தான். நாங்க கீதாவை எங்க மகளா தான் நடத்தறோம். நீங்களும் எங்களை
அன்னியமா நினைச்சு பயப்பட வேணாம். சகஜமாப் பழகலாம் ! "

ராமநாதன் நிம்மதிப் பெருமூச்சு விட்டார்.

"இப்ப நீங்க எல்லாம் சாப்பிட உட்காருங்க......நாங்க பரிமாறுவோம் !" என்று எழுந்த சம்பந்தி
தன் மனைவியை அழைத்து இலை போடச் சொன்னார்.

"ஹைய்யா.....ஜாலி ...! நாம எல்லாம் இனி ஃப்ரென்ட்ஸ் ! " என ஜனனி உற்சாகமாய்
காமுப்பாட்டியிடம் கூவினாள்.
