---
layout: post
title:  "கல்லுரலில் அரைத்துக் கொடுத்த மாதுளம் பழச்சாறு"
date:   2025-06-22 16:57:54 +0530
author: Hemamalini Sundaram
categories: articles
---

#  \" கல்லுரலில் அரைத்துக் கொடுத்த மாதுளம் பழச்சாறு ! \" 

" அம்மா என்பது ஓர் உணர்வு " முதல் வாரம் -- இந்தப் போட்டியில் 5. அம்மாவாகவே மாறியவர்
" என்ற தலைப்புக்கான என் பதிவு இது !

எனக்கு அம்மாவாகவே மாறிய என் மாமியாரைப் பற்றி இந்தப் பதிவில் உங்களோடு பகிர்ந்து
கொள்வதில் எனக்கு மிகவும் மகிழ்ச்சி தோழிகளே ! இந்த அருமையான தலைப்பைக் கொடுத்த
மாம்ஸ்ப்ரெஸ்ஸோவுக்கும் என் மனம் நிறைந்த நன்றிகள் !

எனக்கும் என் மாமியாருக்கும் நாற்பது வயது வித்தியாசம் ! என் திருமணத்தின் போது இதைக்
கேள்விப்பட்ட பலரும் " அடாடா ....இவ்ளோ வயசான மாமியாரா ..? பாவம், நீ ரொம்ப கஷ்டப்படப்
போறே ! " என்று என்னைப் பயமுறுத்தியது நிஜம் . ஆனால், அவர்கள் நினைத்த மாதிரி எதுவும்
நடக்கவில்லை; என் மாமியார் என்னை நன்றாக பார்த்துக் கொண்டார்;

**திருமணமாகிப் பல சிக்கல்கள், பிரச்சனைகளைக் கடந்து மூன்றாம் வருடம் நான் உண்டானேன்;
அப்போது என் மாமியாருக்கு வயது அறுபத்தெட்டு !**

என் உடல்நிலை அப்போது மிகவும் பலவீனமாய் இருந்தது, இதில் இரத்த சோகை வேறு ! அதனால்
மருத்துவர் எனக்கு ' பெட் ரெஸ்ட்' கட்டாயம் என்று பரிந்துரைத்து விட்டார்.

அத்தோடு தினசரி மாதுளம் பழச்சாறு கொடுக்க வேண்டும் என்றும் கட்டளை ! மசக்கைக் காலத்தில்
நான் பட்ட பாடு வார்த்தைகளில் சொல்லி முடியாது; குழந்தை உண்டான நாற்பது நாட்களில்
ஆரம்பித்த வாந்தி, என் பிரசவத்திற்கு இரண்டு நாட்கள் முன் வரை நீடித்தது ! எதையுமே
சாப்பிட முடியாது ; எது சாப்பிட்டாலும் வாந்தி, குமட்டல், எதுக்களிப்பு ! கடுகு
தாளிக்கும் வாசனை கூட எனக்கு சேராது . என் மருத்துவரும் வாந்தி நிற்பதற்கு மாத்திரை
கொடுத்து விட்டு, " இதெல்லாம் போடுவது அவ்வுளவு நல்லதில்லை ! " என்றும் சொல்லிவிட்டார்.

அதனால் அந்த காலகட்டத்தில் என்னால் எந்த வீட்டு வேலையுமே செய்ய முடியாத சூழ்நிலை ! என்
மாமியார் தான் சமையல் முதல் கொண்டு, எல்லா வேலைகளையும் செய்ததோடு, என்னையும் சேர்த்துப்
பார்த்துக் கொண்டார்.

அவர் அந்தக் காலத்து மனுஷி ! அவருக்கு மிக்ஸி போடுவதென்றால் ஒரு தயக்கம். அவர் அதை
மட்டும் கற்றுக் கொள்ள விரும்பாது மறுத்துவிட்டார்.

ஏனக்கு தினமும் மாதுளை பழச்சாறு கொடுக்க வேண்டும் என்பதற்காக, தினமும் காலை பதினோரு
மணிக்கு மாதுளம் பழத்தை உரித்து, அந்த முத்துக்களை கல்லுரலில் போட்டு அரைத்து, அதை
வடிகட்டி எனக்குக் கொண்டு வந்து கொடுப்பார். இதைக் கேள்விப்பட்டு என் அம்மா வீட்டில் கூட
எல்லாரும் வியந்தனர். ஒரு நாள், இரண்டு நாள் அல்ல -- கிட்டத்தட்ட ஏழெட்டு மாதங்கள் ஒரு
முணுமுணுப்பு இல்லாமல், ஒரு அலுப்பு, சலிப்பு இல்லாமல், மலர்ந்த முகத்தோடு அவர் செய்து
கொடுத்ததை என் வாழ்நாளில் மறக்கவே முடியாது !

பல நேரங்களில் நான் எடுத்த வாந்தியைக் கூட சுத்தம் செய்ய முடியாதபடி ஓய்ந்து
போய்விடுவேன்; என் மாமியார் கொஞ்சம் கூட அருவருப்பு இல்லாமல், ' நீ உட்காரு, நான் சுத்தம்
பண்ணிக்கிறேன் ! " என்று சொல்லி, தான் அதை சுத்தம் செய்த அவர் பாசத்தையும், அன்பையும்
இன்று நினைத்தாலும் எனக்கு மனம் நெகிழ்கிறது !

எனக்கு சிசேரியன் டெலிவரியில் குழந்தை பிறந்து, பல்வேறு காரணங்களால் ஐம்பது நாட்களில்
கணவர் வீட்டுக்கு வந்துவிட்டேன். அப்போதும் என்னையும், என் குழந்தையையும் என் மாமியார் தான்
கண்ணுக்குள் வைத்து பார்த்துக் கொண்டார்.

மேல்வேலைகளுக்கு ஆள் இருந்தார்கள்; இருந்தாலும், கைக்குழந்தையையும், பிரசவித்த பெண்ணையும்
பார்த்துக் கவனிப்பது என்ன சாதாரணமான வேலையா ? அந்த வயதிலும் அந்தப் பொறுப்பை
சந்தோஷமாக அவர் ஏற்றுக் கொண்டார்.

எனக்குக் காலை டிஃபன் கொடுத்து விட்டு, தனக்கு ராகிக் கஞ்சி எடுத்துக் கொண்டு சமையலைக்
கவனிப்பார் ( பத்திய சமையல் தனி ) பிறகு குழந்தைக்கும் எனக்கும் குளிக்க வெந்நீர் போட்டுக்
கொடுப்பார். அப்போது எங்கள் வீட்டில் ஹீட்டர் கிடையாது !

குளியல் முடித்து, குழந்தையைக் கவனித்து எல்லாம் செய்வதற்குள் எனக்கு மதியச்
சாப்பாட்டுக்கு நேரமாகிவிடும். " **பிள்ளை பெத்தா.....வேளையோடு சாப்பிடணும் ' என்று
எனக்கு மதிய உணவையும் பார்த்துப் பார்த்து பரிமாறுவார். பின் தன் வழக்கப்படி பத்து பக்கம்
சுந்தர காண்ட பாராயணம், ஒரு பக்கம் ஸ்ரீ ராமஜெயம் எழுதிமுடித்து, சுவாமிக்கு
நைவேத்தியம் செய்து அவர் மதிய உணவு சாப்பிடுவதற்குள் இரண்டரை, மூன்று மணி கூட
ஆகிவிடும் !**

ஒரு நாள் கூட இதற்காக அவர் அலுத்துக் கொண்டதே கிடையாது; என்னையோ, குழந்தையையோ
கோபித்து ஒரு வார்த்தை கூட சொன்னது கிடையாது ! இத்தனைக்கும் அவரும் தன் உடல்நிலைக்காக
பல மாத்திரைகள் எடுத்து வந்தவர் தான்; இருந்தாலும் அதெல்லாம் பொருட்படுத்தாமல், எனக்கு
ஒரு அம்மாவாக மாறி, அவர் செய்ததை என்னால் மறக்கவே முடியாது !

இவ்வுளவு பிரியமாக, எனக்கு அம்மாவாகவே இருந்த அவர் இறைவனடி சேர்ந்து மூன்று வருடங்கள்
ஆகிவிட்டது; இருந்தும் அவர் இழப்பில் இருந்து இன்னும் எங்களால் மீளமுடியவே இல்லை !
