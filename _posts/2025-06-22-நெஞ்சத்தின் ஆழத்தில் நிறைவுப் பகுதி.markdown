---
layout: post
title:  "நெஞ்சத்தின் ஆழத்தில் நிறைவுப் பகுதி"
date:   2025-06-22 16:57:54 +0530
author: Hemamalini Sundaram
categories: articles
---

#  நெஞ்சத்தின் ஆழத்தில்\... நிறைவுப் பகுதி ! 

[[https://tamil.momspresso.com/parenting/aa71bb9e323d44a5b589be0617593389/article/nenycttinnn-aalllttil-pkuti-2-ib8pxwij16yx?utm_source=PCA_Whatsapp_Share&utm_medium=Share_Android]{.underline}](https://tamil.momspresso.com/parenting/aa71bb9e323d44a5b589be0617593389/article/nenycttinnn-aalllttil-pkuti-2-ib8pxwij16yx?utm_source=PCA_Whatsapp_Share&utm_medium=Share_Android)

( பதிவு 2 - ன் இணைப்பு )

**என்னை......எனக்காக மட்டுமே நேசித்த உன்னை.......உன் நட்பை நான் தொலைத்து விட்டேன்.
என்னை மன்னிப்பாயா அபிராமி ?**

அதற்குப் பிறகு எத்தனையோ சிநேகிதங்கள் .......சில பரீட்சைகள் முடியும் வரை ; சில
கல்லூரி முடியும் வரை ; ஒன்றிரண்டு அவரவர் திருமணம் வரை .....அவ்வளவே ! எதுவுமே
நிலைக்கவில்லை. உன்னைத் தவிர, எதுவுமே நெஞ்சில் பதியவில்லை.

அபிராமி ! நட்புக்காக என் மனசு போட்ட சிம்மாசனத்தில் நீ தான் இன்னும் ராணியாக
வீற்றிருக்கிறாய் ! பத்தாம் வகுப்போடு நம் பாதைகள் பிரிந்து விட்டன. முதலிரண்டு வருடங்கள்
உன்னைப் பற்றி யார் மூலமாகவாவது தகவல் வரும் ; அதன் பின் நீ வேறு ஊருக்கு சென்று
விட்டதாக வந்தது தான் கடைசிச் செய்தி. நீ இப்போது எங்கு இருக்கிறாய் ? எப்படி
இருக்கிறாய் ? தெரியாது......தெரியாது.

**என் பெற்றோருக்கு பிறகு என்னை உள்ளன்போடு நேசித்தது நீ மட்டும் தான் அபிராமி !**

உனக்குப் பிறகு என் வாழ்வில் எதிர்ப்பட்ட மனிதர்கள் எல்லாமே சுயநலவாதிகள். தலைதீபாவளிக்கு
ஸ்கூட்டர் வந்தே தீரவேண்டும் என்று பிடிவாதம் பிடித்த கணவர், பண்டிகை தவறாமல் 'சீர்' செய்ய
வேண்டும் என்று பிடுங்கிய புகுந்த வீட்டு உறவுகள் ..........**.எல்லாம்\.... எல்லாம்
\... போலியான மனிதர்கள்.......போலியான உறவுக**ள் !!

அபிராமி ! உன்னை இழந்ததற்காக நான் எவ்வுளவு நாட்கள் அழுதிருக்கிறேன், தெரியுமா ?

என் வாழ்வு இதோ முடிந்து கொண்டே வருகிறது ; செய்த தவறுக்கு பிராயச்சித்தம் தேட மனது
துடிக்கிறது. எத்தனையோ பேரை நான் காயப்படுத்தி இருக்கிறேன் ; **ஆனால், என் பால் அக்கறை
கொண்ட, எந்த எதிர்பார்ப்பும் இல்லாத நேசத்தை கொட்டிய உன்னைக் காயப்படுத்தியது நியாயம்
இல்லை ; மன்னிப்பு கேட்டே ஆக வேண்டும் ! இன்னும் என் மனத்தில் நீ தான் இருக்கிறாய் என்று
சொல்ல வேண்டும்** ! ஆசை தீர ஒரு முறை உன்னைப் பார்க்க வேண்டும் !

இறைவா ! என் அபிராமியை அழைத்து வா......எப்படியாவது ! மயக்கம் கண்களை இழுக்க,
நெஞ்சுக்குள் 'அபிராமி' என்ற பெயர் மட்டும் ஒலித்துக் கொண்டே இருந்தது......

\*\*\*\*\*\*\*\*\*\*\*

நர்ஸ் வந்தனா, எதிரில் வந்த சிஸ்டரிடம் கூறினார்;

"ஊர்ல எல்லாம் சௌக்கியமா ? உங்க ரூம்ல ஒரு லேடி அட்மிட் ஆகியிருக்காங்க . கிட்டத்தட்ட
'கோமா' ஸ்டேஜ் ; ரிப்போர்ட்ஸ் ரூம்ல இருக்கு. போய் சார்ஜ் எடுத்துக்குங்க ! "

அறைக்குள் நுழைய, முகத்தில் கண்கள் மட்டுமே தெரிந்தன; பேஷண்ட் தூங்குகிறார் போலும் ;
மற்றபடி யாரென்று அடையாளம் சொல்ல முடியாதபடி கட்டுகள் மூடியிருந்தன.

அருகில் செல்லச் செல்ல, சிஸ்டருக்கு ஒருவிதமான பரிதவிப்பு ; காரணமே இல்லாமல் மனசு
'ரெஸ்ட்லெஸ்' ஆக இருப்பது அவளுக்கு கவலையைத் தந்தது . என்னவோ நடக்கப் போகிறது --
உள்மனசு கூறியது .

நெருங்கி 'பல்ஸ்' பார்க்க, கையைப் பிடித்தாள்.

\*\*\*\*\*\*\*\*\*\*\*\*\*\*\*\*\*\*\*\*\*

எனக்குள்ளே ஒரு புதுரத்தம் பாய்ந்தது போல் ஒரு உணர்ச்சி ! யாரோ என்னைத் தொடுகிறார்கள்
......இல்லை, யாரோ இல்லை......இது அபிராமியின் ஸ்பரிசம் தான் ! உள்ளுணர்வு சொல்ல,
மிகவும் சிரமப்பட்டு கண்களைத் திறந்தேன் .

**இதோ அபிராமி, ....அபிராமியே தான் ! என் முன்னால் சிஸ்டர் அபிராமியாக !!**
ஆண்டவனுக்கு நன்றி சொன்னேன்.

கஷ்டப்பட்டு கையை உயர்த்தி, மெல்ல அவள் கையைப் பற்றி அழுத்தினேன்; நொடியில் என்னைத்
தெரிந்து கொண்டாள். அவள் கண்களில் இருந்து நீர் வழிகிறது. ' கமலி.....கமலி....! ' என
பேச முடியாமல் திணறுகிறாள்.

என்னாலும் பேச முடியவில்லை. ' மன்னித்து விடு அபிராமி ! 'என என் கை அவளிடம்
கேட்டது. அவள் புரிந்து கொண்டாள் ; தன் இரு கைகளால் என் கையைப் பிடித்துக் கொண்டாள்; தன்
நெஞ்சில் என் கையை வைத்துக் கொண்டாள். பூப் போல என் கையில் முத்தமிட்டாள்.

" அபிராமி என்னை மன்னித்து விட்டாள்; இன்னும் அவளுடைய மனதில் நான் இருக்கிறேன் என
உணர்த்தி விட்டாள்; தொலைத்த நட்பை நான் திரும்பப் பெற்று விட்டேன் ! "

ஆனந்தக் கண்ணீர் விழியோரம் வழிய, சொல்ல முடியாத ஒரு அமைதி நெஞ்சை நிறைக்க,
**புன்சிரிப்போடு நிம்மதியாய்க் கண்களை மூடினேன்.**

\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*

ரவுண்ட்ஸ் வந்த டாக்டர் கண்மூடிக் கிடக்கும் கமலியையும், அவள் கையைப் பற்றிய நிலையிலேயே
அழுது கொண்டிருக்கும் சிஸ்டரையும் பார்த்தார். அவருக்கு ஏதோ புரிவது போல் இருந்தது.

\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*

( பொறுமையாக படித்த அனைவருக்கும் என் அன்பும், நன்றியும்...! )
