---
layout: post
title:  "என்னை நான் தேடித் தேடி …5"
date:   2025-06-22 16:57:54 +0530
author: Hemamalini Sundaram
categories: articles
---

#  என்னை நான் தேடித் தேடி ....5 ! 

**என்னை நான் தேடித் தேடி ....5 !**

அகிலா பொழுது போகாமல், முக நூலில் தன் வகுப்புத் தோழியர் பற்றி தேடிப் பார்த்தாள்.

சிலர் பற்றி கொஞ்சம் தெரிந்து கொள்ள முடிந்தது. ஒரு சிலர் இன்னும் மேலே படித்து,
பேராசிரியை ஆக பணி புரிந்து கொண்டிருந்தார்கள்.

சிலர் அரசாங்க வேலையிலும், சிலர் தனியார் அலுவலகத்திலும் வேலையில் இருந்தார்கள்.

அதையெல்லாம் பார்க்கவும் அகிலாவுக்கு இருந்த தாழ்வு மனப்பான்மை இன்னும் கூடி விட்டது.

" ச்சே......எல்லாரும் எவ்ளோவெல்லாம் சாதிச்சிருக்காங்க......நாமளும்
இருக்கோமே......இப்படி ஒண்ணுக்கும் உதவாம வீடே கதின்னுட்டு...."

தன்னைத் தானே நொந்து கொண்டாள்.

**தன் ஒருத்திக்காக சமையல் செய்து கொள்ள ஆர்வம் இல்லை; ஏதோ ஒரு மனக்குழப்பம், சுய
பச்சாதாபம், தாழ்வு மனப்பான்மை .......எல்லாமாகச் சேர்ந்து அகிலாவை ரொம்பவே வாட்டி
எடுத்தது.**

**அவள் கல்லூரி படிக்கும் போது எழுதி வைத்திருந்த கனவுகள் இப்போதைய தனிமையில் மீண்டும்
வந்து அவளை கேலி செய்தன.**

**அப்பப்ப்பா.........அன்றைய அகிலாவுக்கு தான் என்னென்ன ஆசைகள் ! எவ்வுளவு
கனவுகள்......கற்பனைகள்........! வானம் கூட தொட்டு விடும் தூரம் தான் என்ற
தன்னம்பிக்கையும் துணிச்சலும் அப்போது ஏராளமாக அவளுக்கு இருந்தது.**

அவள் கற்க வேண்டும் என்று எழுதியிருந்த பட்டியலில் ஒன்றிரண்டை மட்டும் தான் அவள் வாழ்வில்
செய்திருந்தாள்; மிச்சம் எல்லாம் இன்னும் கனவாகவே இருந்தது.

கல்யாணத்தின் போது அகிலாவுக்கு வேலைக்கு செல்ல வேண்டிய பொருளாதாரத் தேவை இருக்கவில்லை
; அப்போது அகிலா வீட்டில் இருந்தாலும் சந்தோஷமாகவே தான் இருந்தாள்.

ஓரிரண்டு வருடங்களில் ரவி, பின் அவன் கொஞ்சம் வளர்வதறகுள் அடுத்தது ராம் பிறக்க, குழந்தை
வளர்ப்பில் சில வருடங்கள் கரைந்து போனது.

ஓரளவுக்கு பிள்ளைகள் பெரிதான பின், அவள் மாமனார், மாமியார் இருவரும் அவர்களோடு தங்க
வந்துவிட்டார்கள்.

**பெரியவர்களை கவனிப்பது, நேரா நேரத்துக்கு அவர்களுக்கு உணவு செய்து தருவது,
உடல்நலத்தைக் கவனிப்பது, மருத்துவமனைக்கு அழைத்துச் செல்வது என அகிலாவின் பொறுப்புகள்
மாறியதே தவிர குறையவில்லை.**

**அந்தப் பொறுப்பு முடியவும், ரவி பிளஸ் ஒன் வரவும் சரியாக இருந்தது.**

அடுத்தது அவனோடு அவன் மேல்படிப்புக்கான கோச்சிங் கிளாஸ், கூடவே ராமின் விளையாட்டு
பயிற்சிகள் \-\-\-- என இப்போது அகிலாவின் அட்டவணை வேறு மாதிரியாக மாறியது .

\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*

**பழசை எல்லாம் நினைத்துப் பார்த்து அகிலா பெரூமூச்சு விட்டாள்.**

அகிலா ரவி, ராம் பேசும் போதும், ரமேஷோடு பேசும் போதும் சந்தோஷமாக சகஜமாக இருப்பாள்;
மற்ற நேரங்களில் எல்லாம் என்ன செய்வதென்றே தெரியாமல் வீட்டில் சுற்றிச் சுற்றி வந்தாள்.

**எவ்வுளவு நேரம் தான் தூங்க முடியும் ?**

**மழைக்காளான்கள் போல மனசு முழுதும் குழப்பங்கள் மண்டிக் கிடக்க, இரவுத் தூக்கமே
கேள்விக்குறியாகிப் போனது. கண்களின் கீழ் கருவளையங்கள் வர, முகம் பொலிவிழந்து
அகிலாவுக்கு நாட்கள் ஏனோ தானோவென நகர்ந்தன.**

ரமேஷ் கூட அவள் சில சமயம் சுரத்தில்லாமல் பேசுவதைக் கவனித்து, " இங்கே வந்து என் கூட
இருந்துடேன் அகிலா ...! ' என்றார்.

அகிலாவுக்கு ஆசை இருந்தாலும் அவள் உடல்நிலைக்கு அந்த ஊரின் கிளைமேட் ஒத்துக் கொள்வது
கேள்விக்குறியே ! அதனால் அதுவும் முடியாமல் போனது .

இப்படியே நாட்கள் செல்ல, இந்து வருவதாகச் சொன்ன இருபதாம் தேதியும் வந்தது .

**ரொம்ப நாட்களுக்கப்புறம் அன்று தான் அகிலா காலை சந்தோஷமாக எழுந்திருந்தாள்.**

**" அப்பாடா....! இன்னிக்கு இந்து வரப் போறா ! ' என்ற நினைப்பே அவளுக்கு ஆயிரம் யானை
பலத்தைக் கொடுத்தது.**

( அகிலாவின் தேடல் தொடரும்.....)
