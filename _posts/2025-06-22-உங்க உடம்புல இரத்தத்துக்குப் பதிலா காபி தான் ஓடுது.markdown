---
layout: post
title:  "உங்க உடம்புல இரத்தத்துக்குப் பதிலா காபி தான் ஓடுது"
date:   2025-06-22 16:57:53 +0530
author: Hemamalini Sundaram
categories: articles
---

#  உங்க உடம்புல இரத்தத்துக்குப் பதிலா காபி தான் ஓடுது ! 

**" உங்க உடம்புல இரத்தத்துக்குப் பதிலா காப்பி தான் ஓடுது ! " இப்படி எங்கள் குடும்ப
மருத்துவர் கிட்ட வாங்கிக் கட்டிக்கிட்ட ' காப்பி(ய)த்தலைவி ' நான் தான்** !!

சின்ன வயசுல ஒரு நாளைக்கு ஒரு காப்பி தான்; அது இருந்தாலும் சரி, இல்லேன்னாலும்
சரின்னு தான் இருந்தேன். கல்யாணமாகி என் மகன் கைக்குழந்தையாய் இருந்த சமயம் தான், நான்
அதிதீவிரமான ' காப்பி அடிக்ட் ' ஆகிட்டேன். ஏன்னா, பல சமயங்களில பசிக்கும் போது
சாப்பிட முடியாது; அப்போதைக்கு ஒரு கப் காப்பி குடிச்சா, பசி பறந்து போயிட, மிச்ச
வேலைகளையும் கவனிக்கலாம் ! இப்படியே காப்பி குடிக்க ஆரம்பிச்சு, ஒரு நாளைக்கு 6, 7
கப் வரை குடிக்க ஆரம்பிச்சுட்டேன் !

அப்புறம் ஒரு ஸ்டேஜ்-ல சாப்பாடு கூட வேணாம் , காப்பி மட்டும் இருந்தா போதுன்னு
ஆயிடுச்சு ! கூடவே கொஞ்ச நாள்ல அசிடிட்டி பிரச்சனை அட்டகாசம் பண்ண ஆரம்பிக்க, அப்போ
தான் எங்க டாக்டர் கிட்ட மேலே சொன்ன டயலாக்கை வாங்கிக் கட்டிக்கிட்டேன் !

அப்புறம் எப்படியோ வீட்டுல எல்லார் கிட்டவும் ரொம்பத் திட்டு வாங்கி, பயங்கரக் கஷ்டப்பட்டு
காப்பியைக் கம்மி பண்ணினேன்..!

**ஆனா, இப்ப எல்லாம் ஒரு நாளைக்கு ரெண்டு காப்பி தான்னாலும், இன்னமும் காப்பி மேலான என்
காதல் உயிர்ப்போட தான் இருக்கு ! நல்ல கடையாப் பார்த்து, காப்பிப் பவுடர் வாங்கி, நல்லா '
டபுள் ஸ்ட்ராங்கா ' ஃபில்டர் காப்பி போட்டு , சுடச்சுடக் குடிக்கிறது தான் என் டேஸ்ட் !**

ஜப்பான் நாட்டு கலாச்சாரத்துல நிறுத்தி நிதானமா, ரசிச்சு, ருசிச்சு தேநீர் குடிக்கிறது
கூட ' ஜென் ' தியானம் மாதிரி தான்னு சொல்லுவாங்க. என்னைப் பொறுத்தவரை, என்னோட '
காப்பி ' நேரமும் அந்த மாதிரி ஒரு ' ஜென் ' தியானம் தான்

.**சூடாய் கையில் ஒரு கப் காப்பியை வைச்சுக்கிட்டு, காலையில மெள்ள மெள்ள பொழுது
விடியற அழகை பார்த்துக்கிட்டே, பறவைகளோட ' கீச்-கீச் ' சப்தங்களை கேட்டுக்கிட்டே, சூரிய
பகவானுக்கு ஒரு ' குட்மார்னிங் ' போட்டுக்கிட்டே ரசிச்சுப் பருகறது ......அது ஒரு
தனி சுகம் ! அனுபவிச்சவங்களுக்கு அந்த சுகம் புரியும்.. இதுவரை ' ட்ரை ' பண்ணாதவங்க '
ட்ரை ' பண்ணுங்க; உங்களுக்கும் பிடிக்கும் !**

**காப்பி மட்டும் முக்கியம் இல்லீங்க.....அதைக் குடுக்கிறவங்களோட அன்பும் ரொம்பவே முக்கியம்
!** அந்த வகையில் எனக்கு மறக்க முடியாத ஒரு ஸ்பெஷல் காப்பியைப் பத்தி சொல்லிட்டு, இந்த
பதிவை முடிக்கிறேன்.

இது பல வருஷங்களுக்கு முன்னே நடந்தது. நாங்க அப்போ கோவையில் தான் ஒரு வாடகை வீட்டுல
குடியிருந்தோம். அந்த வீட்டு ஓனர் மாமாவும், மாமியும் ரொம்ப நல்லவங்க; எங்க எல்லார்
கிட்டவும் பிரியமா பழகுவாங்க. ஒரு முறை எங்க அப்பாவுக்கு ரொம்ப உடம்பு முடியாம,
திடீர்னு நாங்க சென்னை போக வேண்டிய சூழ்நிலை வந்துருச்சு. எப்பவும் போல அவங்க கிட்ட தான்
எங்க வீட்டுச் சாவியை கொடுத்துட்டுப் போயிருந்தோம்.

அப்பாவைப் பார்த்துட்டு ரெண்டு நாள் கழிச்சு திரும்ப கோவைக்கு 'ப்ளூ' --ல வந்தோம்.
விடிகாலை அஞ்சு மணிக்கு வீட்டுக்கு வந்துட்டோம். மாடில ஓனர் வீட்டுலயும் ' லைட் '
எரிஞ்சதால , எங்க வீட்டுச் சாவியை வாங்கிட்டு வரப் போனேன். சாவியை கொடுத்துட்டு, என்னைப்
பார்த்த அந்த மாமி, என் அப்பாவின் உடல்நலம் பற்றி விசாரித்தார். பின் " **உன் முகமே
வாடிக்கிடக்கு .....கீழே போய் சாமான் எல்லாம் உள்ளே வைச்சுட்டு வா ! நான் அதுக்குள்ள
டிகாஷன் போட்டு காபி போட்டுடுவேன். வந்து ஒரு வாய் காபி குடிச்சுட்டு அப்புறம் போய்
வீட்டு வேலையை பாரு ! " அப்படின்னு அன்பா. அக்கறையா சொன்னாங்களே பார்க்கணும். !**

**நிஜமாகவே, கவலையாலயும், அலைச்சலாலயும் உடம்பும், மனசும் ஓய்ந்து போயிருந்த எனக்கு
அவங்க வீட்டு கிச்சன் டேபிள்-ல உட்கார வைச்சு அந்த விடிகார்த்தால பாசத்தோட அவங்க கொடுத்த
அந்த காபி இன்னிக்கு வரைக்கும் ரொம்பவே ' ஸ்பெஷல் ' தான் !!**

தோழிகளே ! காப்பி குடிக்கிறதுல நிறைய மருத்துவப்\
பயன்களும் இருக்கு\...அதனால\...நீங்களும் காபி குடிங்க..... ரசிச்சுக்
குடிங்க\....ஆனா அளவாக் குடிங்க.....ஆரோக்கியமா இருங்க !
