---
layout: post
title:  "அக்கா……நீங்களா…"
date:   2025-06-22 16:57:53 +0530
author: Hemamalini Sundaram
categories: articles
---

#  அக்கா......\....நீங்களா.....??! 

என்னமோ அன்னைக்கு காலைலேர்ந்தே ப்ரியாவுக்கு நேரமே சரியில்லை போல.....

**மூணு மாசக் கைக்குழந்தை அம்முவின் அழுகை ஒரு பக்கம்; வீட்டுல குழந்தையோட தனியா
இருக்கிற டென்ஷன் ஒரு பக்கம்.......எல்லாமா சேர்ந்து அவளை ஒரு வழி
பண்ணிடுச்சு.....!**

விஷயம் என்னன்னா,......முதல் முதலா அவளையும் குழந்தையையும் தனியா விட்டுட்டு மாமி,
மாமா ஒரு நெருங்கிய உறவில் திருமணம்னு மதுரைக்கு நேத்து மதியமே கிளம்பிட்டாங்க...

**அவள் கணவன் விஷ்ணுவை எதுவுமே சொல்ல முடியாது; வாயில போன ஈ தெரியாம ஒரு வாரமா
ஆடிட்டிங்னு முழுநேரம் ஆஃபீஸ்லயும், ராத்திரி மூணு, நாலு மணி நேரம் வீட்டுலயுமா
அல்லாடிட்டிருக்கான்....**

நேத்து ராத்திரி விஷ்ணு வீட்டுக்கு வரும்போது மணி பன்னிரண்டு; கண்ணு முழிச்சிருந்து,
வாசலைத் திறந்துவிட்டு, குழந்தையைக் கவனிச்சு ப்ரியா தூங்கறதுக்குள்ள ரெண்டு மணி
ஆயிருச்சு....! காலைல அஞ்சு மணிக்கு குழந்தை அழ, அம்முவை சமாதானம் பண்ணறதுக்குள்ள,
விஷ்ணுவும் ஆஃபீஸ் கிளம்பியாச்சு !

" **ப்ரியா.....! இன்னைக்கு ஒரு நாள் சமாளிச்சிரு, நாளைக்கு மதியம் அம்மா, அப்பா
வந்துருவாங்க....! நான் இன்னிக்கு லீவு எடுக்க முடியாது, உனக்கே தெரியும் . ....நான்
வெளியில பார்த்துக்கிறேன் ...நீ ஏதாவது டிஃபன் பண்ணி சாப்பிடு, பாப்பாவை ஜாக்கிரதையா
பார்த்துக்கோ,....பை டியர்,,,,,பை, பை குட்டிமா ,,,,! "**

**என டாட்டா காட்டிவிட்டு கிளம்பிவிட்டான்.**

வீட்டில் இருந்த மாவில் ரெண்டே ரெண்டு தோசைகளை சுட்டுச் சாப்பிட்டு ப்ரியா வரவும்,
தூளியில் இருந்த அம்மு விழித்துக் கொண்டு அழ ஆரம்பிக்கவும் சரியாக இருந்தது.

அதென்ன அழுகையோ, தெரியவில்லை......ப்ரியா என்ன என்னமோ செய்தும் அம்முவின் அழுகை
நின்றபாடில்லை; தனக்குத் தெரிந்த எல்லா முயற்சிகளையும் செய்து பார்த்து ஓய்ந்து போய்,
எதுவும் பலன் தராமல் அயர்ந்து போனாள்.

**அந்த நேரம் பார்த்து பக்கத்து வீட்டு வேலைக்காரம்மா வந்து, " ப்ரியாம்மா.....உங்க
வீட்டுக்கு வேலை செய்யற கலை இன்னிக்கு வராதாம்...சொல்லச் சொல்லிருச்சு**.! '

" அம்மாடா...! இன்னிக்கு அவ்ளோ தான்....நான் காலி ! "

**தோய்க்க வேண்டிய குழந்தைத் துணிகள் ஒரு பக்கம், தேய்க்க வேண்டிய பாத்திரங்கள் ஒரு பக்கம்,
குழந்தையைக் குளிப்பாட்டி, தானும் குளிக்க வேண்டும், வீட்டை சுத்தம் செய்ய வேண்டும், மதிய
உணவு செய்ய வேண்டும்.......நினைக்கும் போதே மலைப்பாக இருந்தது....!**

**இது அத்தனைக்கும் நடுவில் இன்றைக்கென்று பார்த்து கைவிடாமல் அழும் பாப்பா வேறு....!
எப்படி சமாளிப்பது ??**

**கவலையும், கையாலாகாத்தனமும் ஒன்று சேர, கண்களில் லேசாய் நீர் எட்டிப் பார்த்தது
ப்ரியாவுக்கு !**

**வாசலில் திடீரென காலிங்பெல் சத்தம்** !

யாராய் இருக்கும் ? இந்த நேரத்துக்கு ? தன்னையே ஒரு முறை பார்த்துக் கொண்டாள் ப்ரியா
....

**குழந்தை நனைத்த நைட்டியைக் கூட மாற்றாமல் என்னமோ பிரமை பிடித்தது போல்
உட்கார்த்திருந்தது அப்போது தான் உறைத்தது...! கலைந்த தலையும், வேஷமுமாய் ' சரி, யாரோ
பேப்பர்காரன், பால்காரன் யாராவது இருக்கும் ' என்று நினைத்தபடி சென்று வாசலைத் திறந்தால்
அங்கே இருந்தது அவள் நாத்தனார் விஜயா ...!**

உள்ளூரில் முக்கால் மணி நேரப் பயணத்தில் இருக்கும் அவர் இப்போது திடீரென வந்து நின்றால் ?

ஓரு நிமிஷம் ப்ரியாவுக்கு கையும் ஓடவில்லை; காலும் ஓடவில்லை ..! **இவங்க எங்கே
திடீர்னு இங்கே ? ....அதுவும் ஆஃபீஸ் போறவங்க இந்த நேரத்துல ?**

**அதுவும் நம்ம வீடு இப்போ இருக்கிற லட்சணத்துல.....?**

மனசுக்குள் ஆயிரமாயிரம் எண்ணங்கள் ஓட, தன்னையே சமாளித்தபடி, " இன்னிக்கு என்ன
ஆகப்போகுதோ...? " என்று பயந்தபடி விஜயாவை வரவேற்றாள்.

" **வாங்கக்கா....என்ன திடீர்னு...? ஒரு ஃபோன் கூட பண்ணலை ? அம்மா ஊருக்குப்
போயிருக்காங்க**..."

படபடவென அவள் பேசவும், விஜயா தன்மையாய் புன்னகை செய்தார்.

" இன்னிக்கு எப்பவும் போல கிளம்பி ஆஃபீஸ் போனேன் ப்ரியா....ஏதோ ஹெட் ஆஃபீஸ்ல முக்கியமான
ஒருத்தர் காலமாயிட்டார்னு திடீர்னு லீவு விட்டுட்டாங்க.... அதான், கிளம்பினது
கிளம்பினோம், அப்படியே வந்து நம்ம அம்முகுட்டியை பார்த்துட்டுப் போலாம்னு இங்க
வந்துட்டேன்...! "

**உள்ளே வந்து ஒரு பார்வை பார்த்ததுமே விஜயாவிற்கு வீட்டின் நிலை புரிந்து போனது
....இறைந்து கிடந்த துணிகள் ஒரு பக்கம், காய்ந்து போய்க் கிடந்த டிஃபன் பிளேட் ஒரு
பக்கம், குழந்தையின் பாட்டில், பிற சாமான்கள் ஒரு பக்கம் -- என எல்லாத்தையும் ஒரு ' லுக்
' விட்டார்.**

அதற்குள் அம்மு மீண்டும் தன் அழுகையை ஆரம்பித்தாள்.

" **அது வந்துக்கா...... தப்பா நினைச்சுக்காதீங்க .....எனக்கு தனியா சமாளிக்க
முடியலை.....இன்னிக்கு வேலை செய்ற கலையும் வரலை........அதான்...வீடு..**"

ப்ரியா சொல்ல வாயெடுப்பதற்குள், ' சரி, சரி ! அம்மா, அப்பா நாளைக்கு தானே
வராங்க.....விஷ்ணு எங்கே ? "

" இன்னிக்கு ஆடிட்டிங்.னு சீக்கிரமா கிளப்பிட்டார் அக்கா ...! '

" **பிரமாதம் போ....! சரி,, நீ ஒண்ணும் கவலைப்படாதே, நான் வந்ததும் நல்லதாப் போச்சு !
நீ ஏதாவது சாப்பிட்டியா இல்லையா ? '**

ஏதோ கடுமையாக திட்டப் போகிறார் என நினைத்து பயந்திருந்த ப்ரியா கொஞ்சம் ரிலாக்ஸானாள்
!.

" தோசை சாப்பிட்டேன் கா ..! "

' **சரி, அம்முவை இந்த அத்தை கிட்ட விடு, நான் பாப்பா கூட விளையாடறேன்; நீ போய் என்ன
அர்ஜென்ட் வேலையோ அதை மட்டும் பண்ணு, சும்மா எல்லாத்தையும் இழுத்து விட்டுக்காதே , என்ன ?
'**

**ப்ரியாவுக்கு ' அப்பாடா ! ' என்றிருந்தது.**

" ப்ரியா ...! மதியத்துக்கு நான் கொண்டு வந்த லன்ச் பாக்ஸ் இருக்கு; **எனக்கு தனியா
எதுவும் செய்ய வேணாம்; உனக்கு கொஞ்சம் சாதம், ரசம் மட்டும் வைச்சுக்கோ; இருக்கிறதை நாம
ரெண்டு பேரும் ஷேர் பண்ணிக்கலாம், என்ன ? "**

ப்ரியாவுக்கு ஆனந்த அதிர்ச்சி ! கண்களில் ஆனந்தக் கண்ணீர் வராத குறை தான் !!\
**ஏற்கனவே ஏகப்பட்ட வேலைகள் குவிந்திருக்க, இன்னும் ஸ்பெஷல் சமையல் என்றெல்லாம் அவளை
டென்ஷன் பட வைக்காமல், விஜயா புரிதலோடு நடந்து கொண்டது ப்ரியாவுக்கு மகிழ்ச்சியும்,
நிம்மதியும் கொடுத்தது.**

" சரிக்கா ! ' என்று தலையாட்டினாள்.

ப்ரியா கொஞ்சம் வேலைகளை முடித்து விட்டு வரவும், விஜயா தன் மடியில் தூங்கி விட்ட
அம்முவை மெள்ள லாவகமாக எடுத்து தூளியில் விட்டார்.

இருவரும் மதிய உணவு உண்டபின், விஜயா ,

" ப்ரியா ! எனக்கு மத்தியானம் தூக்கம் வராது. நீ தூங்கணும்னா போய் படுத்து கொஞ்ச நேரம்
தூங்கிட்டு வா, அம்மு எழுந்தா நான் உன்னை கூப்பிடறேன்....! "

**ப்ரியாவுக்கு தூக்கம் கண்களை சுற்றிக் கொண்டு வந்தது உண்மைதான்......கண்களில் எரிச்சல்
வேறு !**

**.இருந்தாலும், வீட்டுக்கு ஒருத்தர் வந்திருக்கும் போது, நாம் இப்படி தூங்கலாமா ?
ஒருவேளை நம்மை தப்பா நினைச்சுட்டால் ?**

இது வேறு மனசுக்குள் எட்டிப் பார்த்தது . அவள் நினைப்பதை கண்டுபிடித்தவர் போல விஜயாவே
பேசினார்.

" **என்னடா, நாத்தனார் இப்படி தூங்கச் சொல்றேனேன்னு பார்க்கிறயா ? கைக்குழந்தைக்காரி....
ராத்திரி சரியா தூங்கியிருக்க மாட்டேன்னு எனக்கும் தெரியும் ப்ரியா ! எனக்கும் யாரு
துணையும் இல்லாம, என் பையனை கைக்குழந்தைலேர்ந்து தனியா வளர்த்த அனுபவம் இருக்கு; உனக்கு
எப்படி இருக்கும்னு எனக்கு புரிஞ்சுக்க முடியாதா ? நான் எதுவும் தப்பா எடுத்துக்க
மாட்டேன்; போ, போய் நிம்மதியா தூங்கி எழுந்து வா ! "**

ப்ரியா தூங்கி எழுந்து வரவும் , இருவருமாக டீ குடித்தார்கள். சாயங்காலம் அம்முவை
குளிப்பாட்டி, டிரெஸ் பண்ணி விட்டு, விளையாடி விட்டு **மாலை ஐந்தரை மணிக்கு விஜயா
வீட்டுக்கு கிளம்பும் போது ப்ரியா மனசார, " அடிக்கடி வாங்கக்கா ...! " என்றாள் உண்மையான
நேசத்தோடு !**

\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*

**விஜயா மாதிரி இப்படியும் இருக்காங்களான்னு தானே நினைக்கறீங்க ஃப்ரெண்ட்ஸ் ? இருக்காங்க
; நேரில பார்த்த நானே அதுக்கு சாட்சி ! இந்த மாதிரி நம் நிலையைப் புரிந்து கொண்டு
அனுசரணையாய் இருக்கும், நம் வேலையை சுலபமாக்கும் அனைத்து அன்பு விருந்தினர்களுக்கும்
இந்தப் பதிவின் மூலம் என் நன்றியும், அன்பும் !!**

**நன்றி !**

[[பார்த்ததே ஒரே ஒரு பெண்ணை தான்
!]{.underline}](https://tamil.momspresso.com/parenting/aa71bb9e323d44a5b589be0617593389/article/paartttu-oree-pennnnai-mttttum-taannn-3a97gi2gv43o?utm_source=AD_Whatsapp_Share&utm_medium=Share_Android)
( 3 )
