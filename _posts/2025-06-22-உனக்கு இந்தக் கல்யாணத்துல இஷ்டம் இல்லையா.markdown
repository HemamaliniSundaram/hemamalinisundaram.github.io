---
layout: post
title:  "உனக்கு இந்தக் கல்யாணத்துல இஷ்டம் இல்லையா"
date:   2025-06-22 16:57:54 +0530
author: Hemamalini Sundaram
categories: articles
---

#  உனக்கு இந்தக் கல்யாணத்துல இஷ்டம் இல்லையா ? 

' மாதவா, என்னடா கல்யாணம் ஆனதுமே அம்மா இப்படி சொல்றேனேன்னு என்னை தப்பா நினைக்காதே !
சுனிதாவோட நடவடிக்கை எதுவும் எனக்கு சரியாப் படலை...! '

மாதவன் -- சுனிதாவுக்கு கல்யாணமாகி மூன்று வாரங்களே முடிந்திருந்தன.

' என்னம்மா.....திடீர்னு இப்படி சொன்னா என்னம்மா அர்த்தம் ? என்ன, ஏதுன்னு கொஞ்சம் விளக்கமா
சொன்னாத் தானே புரியும் ..."

' நானும் சொல்ல வேணாம்னு தான் பார்த்தேன்; ஆனா நாம ஏதோ நினைச்சு, எதாவது ஒண்ணு கிடக்க
ஒண்ணு ஆயிருச்சுன்னா, ? அதான் உங்கிட்ட சொல்லிட்டேன்; தினமும் நீ ஆஃபீஸ் போனப்புறம் , ஃபோன்
வருது, சுனிதா தனியா ஃபோனை எடுத்துக்கிட்டு போய் ரொம்ப நேரம் பேசிட்டு வரா..."

" ஏம்மா....இதெல்லாம் ஒரு விஷயமா...? அவங்கம்மா வீட்டுக்கு பேசுவாளாயிருக்கும்.....நீ
வேற....."

' இல்ல மாதவா....சம்பந்தி அம்மா பேசற டைம் வேற, அது எனக்கும் தெரியும் ; அத்தோட இந்த
ஃபோன் பேசிட்டு வந்ததுமே, சுனிதாவோட முகம் போற போக்கும் சரியில்லை, எதுக்கும் நீ என்ன,
ஏதுன்னு விசாரிக்கிறது தான் நல்லதுன்னு எனக்குப் படுது......அப்புறம் உன் இஷ்டம்...."

அன்று மாலையே மாதவன் ஆஃபீஸிலிருந்து வந்ததும் சுற்றி வளைக்காமல் நேராகவே சுனிதாவிடம்
கேட்டு விட்டான்.

" **சுனிதா......உனக்கு இந்தக் கல்யாணத்துல இஷ்டம் இல்லையா ? "**

சுனிதா திடுக்கிட்டுப் போனாள்; திடீரென இப்படி மாதவன் கேட்கவும், அதிர்ச்சியும்
கலக்கமுமாய் அவனைப் பார்த்தாள்.

" என்னங்க திடீர்னு இப்படிக் கேக்கறீங்க ? உங்களுக்கு என்ன ஆச்சு ? '

" கேட்டதுக்கு பதில் சொல்லு, மத்ததெல்லாம் அப்புறம் .."

மாதவன் கண்டிப்பாகவே பதில் கூறவும், சுனிதா ' எனக்கு இஷ்டப்பட்டு தான் உங்களை கல்யாணம்
செய்துகிட்டேன்; "

' நீ சொல்றதை நான் நம்பறதாகவே வைச்சுக்கலாம்; **அப்ப தினமும் உனக்கு நான் ஆஃபீஸ்
போனப்புறம் ஃபோன் பண்ணி பேசறது யாரு ?**

**" அது வந்து.....வந்து....... நான் சொன்னா நீங்க எங்க குடும்பத்தைப் பத்தி தப்பா
நினைப்பீங்களோன்னு தான்........!**

**" ம்ம்.......அப்ப ஏதாவது பழைய காதல் விவகாரம் ......அப்படி.....இப்படி...தானா ?
."**

மாதவன் சுருக்கென கேட்கவும், சுனிதா ' ஹையோ....கடவுளே ! அப்படியெல்லாம் எதுவும்
இல்லீங்க...! ' என அலறினாள்.

'.....நீங்க எங்க குடும்பத்தை தப்பா நினைச்சாலும் சரி, நான் உண்மையைச்
சொல்லிடறேன்....எனக்கு தினமும் ஃபோன் பண்ணி தொந்தரவு பண்ணறது எங்க மாமா தான் ..! "

" என்னது ? மாமாவா...? நம்ம கல்யாணத்துல பார்த்தேனே, அவங்களா ...? "

" இல்லைங்க; இவரு வேற ! எனக்கு மொத்தம் மூணு மாமா இருக்காங்க; கல்யாணத்துக்கு வந்த
ரெண்டு பேரும் நல்ல வேலை, சொந்த பிசினஸ்னு நல்லபடியா இருக்காங்க; இவரு மூணாவது
மாமா; பேரு கதிரேசன்; எந்த வேலை, வெட்டிக்கும் போக மாட்டாரு, பத்தாததுக்கு எல்லா
கெட்ட பழக்கங்களும் இருக்கு. அப்பப்ப யார்கிட்டயாவது கடன் வாங்கி ஊதாரியா பொழுதை
ஓட்டிட்டிருக்காரு. **இவரால எங்க குடும்பத்துக்கே ரொம்ப அவமானம்.......இது எல்லாம்
தெரிஞ்சா நீங்க எங்க வீட்டு மனுஷங்களைப் பத்தி கேவலமா நினைப்பீங்கன்னு....
........அ**தான் உங்க கிட்டே இந்த மாமாவைப் பத்தி வாயைத் திறக்கவே வேணாம்னு எங்க அம்மா
ஸ்டிரிக்டா சொல்லிட்டாங்க...."

" உங்க வீட்டுல இப்படி ஒரு கேரக்டரா... ? சரி, கிடக்குது, இவர் இப்ப எதுக்கு உனக்கு
ஃபோன் பண்றாரு ? அதுவும் நான் இல்லாத நேரத்துல...? "

" அது வந்துங்க......எங்க அப்பா எப்பவும் அவரை கன்னா பின்னானு திட்டி அனுப்பிடுவாரு;
அதனால மாமா எங்க அப்பாவுக்குத் தெரியாம , என் கிட்டவும் அம்மா கிட்டவும் தான் வந்து பணம்
வாங்கிட்டு போவாரு; இப்ப கல்யாணச் செலவு எல்லாம் நிறைய ஆயிடுச்சு, கொஞ்ச நாளு இந்தப்
பக்கம் வராதேனு அம்மா சொல்லிட்டாங்களாம்; அதனால எங்கிட்ட பணம் கேட்டு
நச்சரிக்கிறாரு......' கையில் பணமில்லே, தர முடியாது'னு நான் சொன்னா, உங்க கிட்டவே
நேரா வந்து பணம் கேட்பேனு என்னையும், அம்மாவையும் தினம் மிரட்டுறாரு....."

கணவனுக்குத் தெரியாமல் மனதில் அத்தனை நாட்கள் பூட்டி வைத்திருந்த பாரம் இறங்க, கண்களில்
லேசாக நீரும் கசிந்தது சுனிதாவிற்கு.

" ஹேய்.....சுனி...! இவ்வுளவு தானே விஷயம் ? இதுக்கு எதுக்குப் போய் கண்ணை கசக்கிட்டு
? தேவை இல்லாம நீயும் அத்தையும் இவ்ளோ நாளா சங்கடப்பட்டு இருக்கீங்க; நானும் என்னவோ
நினைச்சு டென்ஷன் ஆயிட்டேன் !

மனுஷங்கன்னா எல்லா விதமாவும் தான் இருப்பாங்க; இதை எங்க கிட்டே முதல்லேயே சொல்லி
இருந்தா, இவ்வுளோ பிரச்சினையே வந்திருக்காது !

இங்க பாரு, சுனி ! **எந்த விஷயமா இருந்தாலும் சொல்லிட்டா, சொல்லற அந்தக் கொஞ்ச நேரம்
கஷ்டம் ! இதே சொல்லாம மறைச்சு** **வைச்சா, வாழ்க்கை முழுக்க கஷ்டம் தான் ! எங்க வீட்டுல
இதான் பாலிசி, இனிமே நீயும் இதையே ஃபாலோ பண்ணனும்,** அடுத்த வாட்டி நம்ம மாமா ஃபோன்
பண்ணா, என் நம்பரைக் கொடுத்து என் கிட்டேயே பேசச் சொல்லு ...! "

புரிதலோடு, ஒரு சின்னச் சிரிப்போடு மாதவன் கூறவும், சுனிதாவின் அகமும் முகமும்
மலர்ந்தது !

[[அக்கா\....நீங்களா\...? \... (
.2]{.underline}](https://www.momspresso.com/parenting/aa71bb9e323d44a5b589be0617593389/article/akkaa-niingkllaa-eegu72rzp8uj?utm_source=SPA_Generic_Share&utm_medium=Share_Android)
)
