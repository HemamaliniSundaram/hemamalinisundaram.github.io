---
layout: post
title:  "ஃபார் எ ஸ்பெஷல் ஃப்ரெண்ட்"
date:   2025-06-22 16:57:54 +0530
author: Hemamalini Sundaram
categories: articles
---

#  ஃபார் எ ஸ்பெஷல் ஃப்ரெண்ட் ! 

இன்றைய தலைப்பு -- தபால் அட்டை / வாழ்த்து அட்டை - நிஜமாகவே என்னை மிகவும்
குளுமைப்படுத்தி, மகிழ்ச்சி கொடுத்த தலைப்பு !

**உங்கள் தலைப்பைப் பார்த்ததும், நினைவலைகளில் மட்டும் இல்லாமல்,, நிஜத்திலும் என்
பொக்கிஷத்தை எடுத்து, என் தோழி பல வருடங்களுக்கு முன், சரியா சொல்லணும்னால்,
இருபத்தெட்டு வருடங்கள் முன் அனுப்பிய பிறந்தநாள் வாழ்த்தையும் எடுத்துப், பார்த்து,
இரசித்து மகிழ்ந்தேன்...!**

இந்தத் தலைப்பை இன்று கொடுத்து, எனக்கு இந்த இனிய அனுபவத்தை மீட்டெடுத்துக் கொடுத்த
ஆசிரியர் குழுவிற்கு என் மனம் நிறைந்த நன்றிகளை முதலில் தெரிவித்துக் கொள்கிறேன் !

**ஒரு சின்ன பிளாஷ்பேக் :**

அப்படியே ஆயிரத்துத் தொள்ளாயிரத்து எண்பதுகளுக்குப் போயிருங்க.....நான் அப்ப தான் ஸ்கூல்
படிச்சுக்கிட்டிருந்தேன். அப்ப எல்லாம் எங்களுக்கு எங்க அன்பையும், நட்பையும் வெளிக்காட்டத்
தெரிஞ்ச ஒரே வழி -- வாழ்த்து அட்டைகள் தான் !

அதுவும் பொங்கல் சமயம்னா போதும், எங்க ஏரியா ஆறுமுகம் அண்ணன் கடை ரொம்ப பிஸியாய்டும்.
எப்பப் பார்த்தாலும், பசங்க கூட்டம் 'ஜேஜே' னு அங்க தான் இருக்கும். அதுவும் கரெக்டா
ஹாஃப்- இயர்லி எக்ஸாம் முடிஞ்ச அன்னிக்கு சாயங்காலம் எல்லாரும் அங்க படையெடுத்துடுவோம்.

நம்ம உறவுக்காரங்க, ஃப்ரெண்ட்ஸ் -- இப்படி ஒவ்வொருத்தருக்கும் அவங்களுக்கு ஏத்த மாதிரி,
அவங்க வயது, ரசனை, நமக்கு உள்ள உறவு முறை -- இப்படி எல்லாத்துக்கும் சரிப்பட்டு வர்ற
மாதிரி நாம ஒரு 'கார்டை' எடுக்கறதுக்குள்ள.....அந்தக் கடையில இருக்கிற எல்லாக்
கார்டையும் பார்த்து முடிச்சிருப்போம்; அவங்க கடையில் அந்த சமயம் மட்டும் எக்ஸ்டிரா ரெண்டு
பேரை வேலைக்கு வைச்சிருப்பாரு. அவங்க நம்ம கிட்ட அடிக்கொரு தரம் , 'அதைக் கசக்காம
பாருங்க.." அப்படின்னு சளைக்காம சொல்லிட்டே இருப்பாங்க ! நம்மளும் சளைக்காம அடுத்த
கார்டை எடுத்து, அது நல்லா இருக்கா. நாம அனுப்ப சரியா இருக்கானு பார்க்க
ஆரம்பிச்சிருவோம் !

அப்படியும் நமக்கு பிடிச்ச மாதிரி எதுவும் கிடைக்கலைன்னா, அசராம அடுத்த கடைக்கு
கிளம்பிடுவோம். **நாங்க வாழ்த்து அட்டை வாங்கக் கிளம்பினாலே , வீட்டுல நாங்க திரும்பி வர
லேட்டாகும்னு புரிஞ்சுக்குவாங்க !**

அநேகமா ஒவ்வொரு வருஷமும் புத்தாண்டு, பொங்கல் கொண்டாட்டங்கள் இப்படித் தான் போயிருக்கு.
அதுலயும் எங்களுக்கு பிடிச்ச **டீச்சர்ஸ்க்கும்** பொங்கல் வாழ்த்து அனுப்புவோம் \....அப்புறம்
பொங்கல் லீவ் முடிஞ்சு அவங்களைப் பார்க்கும் போது \' உன் வாழ்த்து கிடைச்சது !\' அப்படீன்னு
அவங்க சொல்லும் போது , அப்படியே ஒரு பெருமையும், சந்தோஷமும் வரும் பாருங்க,....
எக்ஸாம் மார்க் என்ன வருமோ அப்படீங்கிற கவலை கூட கொஞ்ச நேரம் காணாம போயிரும் !

**சில தோழிகளுக்கு சாமி படம், சிலருக்கு கார்ட்டூன் பொம்மை, ஒரு ஃபிரெண்டுக்கு
அவளுக்கு பிடிக்கும்னு பேபி ஷாமிலி படம் போட்ட வாழ்த்து அட்டை -- இப்படி தேடித் தேடி
வாங்கி அனுப்பிய நினைவுகள் மிகவும் இனிமையானவை !!**

அப்புறம் கல்லூரி வந்தப்புறம், எனக்கு எங்க காலேஜ் பக்கத்துல ஒரு பெரிய புதையலே
கிடைச்சது ! ஆமாங்க.... எங்க காலேஜ் பக்கத்துல இருந்த ' ஹிக்கின்பாதம்ஸ்' தான் அது !
கல்லூரித் தோழிகளோட அங்க போய், கவலையே இல்லாம சுத்தியடிச்சு செலவழிச்ச நேரங்கள் --
அடடா....அது தனி சுகம் ! ஹ்ம்.......இப்ப நினைச்சாலும் ஏக்கமா இருக்கு....!

**அங்க தான் நான் "ஆர்ச்சீஸ்' கார்டு முதல் முறையா பார்த்து ஆச்சரியப்ப்ட்டேன் ! ஒவ்வொரு
உறவு, நட்புனு எல்லாருக்கும் ஏத்த மாதிரி அழகழகா கார்ட்ஸ் -- அதுவும் தனித்தனியான
ஸ்டாண்டுகள்ல ரொம்ப அழகா அடுக்கி வைச்சிருப்பாங்க . நாங்க ஒவ்வொண்ணா எடுத்துப் பார்த்து
இரசிச்சு, இரசிச்சே நேரத்தை ஓட்டிருவோம்....அழகான படங்கள்....அதுக்கு ஏத்த
வார்த்தைகள்... அப்படியே கவிதை தான் போங்க !**

அங்கே நான் .ஒரு கார்டு எடுத்துப் பார்க்க, அதுக்குள்ள என் ஃப்ரெண்ட் ஸ்ரீ ஒண்ணை எடுத்துப்
பார்த்துட்டு, ' இது நல்லா இருக்குல்ல ? வந்து பாரு.னு.' கூப்பிடுவா. ! இப்படி
எல்லாத்தையும் பார்த்து, இரசிச்சு நான் ஒரு கார்டு வாங்கறதுக்குள்ள குறைஞ்சபட்சம் ரெண்டு,
மூணு மணி நேரம் ஆயிடும் ! கடையில அவங்களும் ஒண்ணும் சொல்லாம, பொறுமையா விட்டுடுவாங்க
!!

இந்தப் பதிவுல போட்டிருக்கிற வாழ்த்து எனக்கு என் கல்லூரித் தோழி அனுப்பியது தான் !
அவளை நான் நேரில பார்த்து ரொம்ப வருஷங்கள் ஆனாலும், இதைப் பார்க்கும் போது அவளையே
பார்க்கிற மாதிரி ஒரு சந்தோஷம் வரும் !

இப்பக் கால மாற்றத்தால நாங்களும் வாட்ஸ் -- அப் வாழ்த்து தான் சொல்லிக்கிறோம். ஆனாலும்
வாழ்த்து அட்டைகள் கொடுத்த மகிழ்ச்சி....அது வேற லெவல் தான் !

**தபால்ல வாழ்த்து அட்டை வரும்போதே, கையெழுத்தை வைச்சு, இது யாரா இருக்கும்னு கெஸ்
பண்ணி கண்டுபிடிக்கிறது, அதைப் பிரிச்சுப் பார்த்து சந்தோஷப்படறது,, அந்த வருஷம் நமக்கு
வந்த வாழ்த்து அட்டைகளை சேர்த்து வைச்சு ஆனந்தப்படறது -- இதெல்லாம் இப்ப வர்ற ' ஆப் '
வாழ்த்துகள்ல காணாமப் போயிடுச்சு !**

ஓரு ஹோட்டல்ல போய் நமக்குப் பிடிச்ச உணவை ஆர்டர் பண்ணி சாப்பிடறது, அதே உணவை நமக்குப்
பிடிக்கும்னு நம்ம வீட்டுல உள்ளவங்க நமக்காக ஆசையா செஞ்சு கொடுத்து, அதை நாம
சாப்பிடறது -- இதுல ரொம்ப சந்தோஷம் கொடுக்கிறது வீட்டுல செய்யறது தான், இல்லீங்களா ...?

நமக்காக செய்திருக்காங்க அப்படீங்கிற சந்தோஷம் தனி தான்; அதே மாதிரி தான், **இப்ப வர்ற
'ஆப்' வாழ்த்துகள் ஹோட்டல் சாப்பாடு மாதிரி, எல்லாருக்காகவும் யாரோ மொத்தமா செய்யறது,
அதுவும் சில சமயம் சில வாழ்த்துகள் எல்லா குரூப்பிலயும் அதே தான் வரும் ....! ஒரு
கட்டத்துக்கு மேல அதைப் பார்க்கக் கூட நமக்கு அலுத்துடும் !**

**ஆனா, வாழ்த்து அட்டைகள் நமக்காக நம்ம வீட்டுல செய்யற சாப்பாடு மாதிரி விசேஷமானது
...சம்திங் ஸ்பெஷல்...! நமக்காக அவங்க நேரம் செலவழிச்சு, ஆசை ஆசையா வாங்கி அனுப்புறது
, அதை நாம காலத்துக்கும் பாதுகாப்பா வைச்சிருந்து பார்த்து சந்தோஷப்படலாம் !**

இப்பல்லாம் கிரீட்டிங் கார்டுன்னாலே, வேலன்டைன்ஸ் டே தான் எல்லாருக்கும் ஞாபகம் வருது .
அப்படி இல்லாம , முன்ன இருந்த மாதிரி, எல்லா பண்டிகைகளுக்கும் மறுபடியும் வாழ்த்து
அட்டைகள் வந்தா, நல்லா தான் இருக்கும். நீங்க என்ன நினைக்கிறீங்க, தோழிகளே ?!
