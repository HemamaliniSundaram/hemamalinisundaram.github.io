---
layout: post
title:  "பிரிந்தவர் ஒன்று சேர்ந்தால்   அன்பின் வழியது  பாகம் 1"
date:   2025-06-22 16:57:54 +0530
author: Hemamalini Sundaram
categories: articles
---

#  \" பிரிந்தவர் ஒன்று சேர்ந்தால் \" - அன்பின் வழியது - பாகம் 1 ! 

அன்னை முதியோர் இல்லம்.

அது மத்திய மற்றும் சற்றே உயர்தர மக்களுக்கான முதியோர் இல்லம்.

வயது மூப்பின் காரணமாக முதியோர் பலர் அங்கு தங்கியிருந்தனர். அத்தோடு சில நேரங்களில்
ஆபரேஷன் முடிந்துவிட்டாலும் பூரண குணமாக, ஒரு மாதம், மூன்று மாதம் என தொடர் சிகிச்சை
எடுப்பவர்களும் அங்கே பணம் கட்டித் தங்கி தேவையான மருத்துவ சிகிச்சைகளும் எடுத்துக்
கொள்ளும் வசதிகளும் இருந்தன.

**அங்கு எட்டாம் எண் அறையில் சகுந்தலா அம்மா தன் கையில் இருந்த தினசரியைப் புரட்டியபடி
உட்கார்ந்திருந்தார். கையில் தினசரி இருந்தாலும், திடீரென்று அவர் மனம் நினைவலைகளில்
சஞ்சரிக்கத் தொடங்கி விடும் !**

அவருக்கு வயது எழுபத்தைந்து ஆகிறது; கைத்தடி இன்றி நடக்க பயமாக இருக்கிறது, நடையில்
தள்ளாட்டம், பார்வை மங்கி வருகிறது, செவிப்புலன் குறைந்து வருகிறது.

**வயோதிகம் கூப்பிட்டா வருகிறது ? இருந்தாலும் மற்ற புலன்களும், உறுப்புகளும் கொஞ்சம்
கொஞ்சமாக மங்கினாலும், மனதிலும் அதன் உணர்ச்சிகளிலும் மட்டும் எந்த மாற்றமும் இல்லை.
இன்னும் சொல்லப்போனால், நாட்கள் அதிகரிக்க அதிகரிக்க, அவர் மனதில் வேதனை, வருத்தம்,
ஏமாற்றம், அவமானம் எல்லாமே எடை கூடித் தன்னை அழுத்துவது போலவே சில சமயம் அவருக்குத்
தோன்றும் .**

தான் அங்கு வந்து சேரக் காரணமான அனுபவத்தை மனம் அவருக்கு மீண்டும் படம் பிடித்துக்
காட்டியது.

**சகுந்தலா -- நாகராஜன் தம்பதிக்கு இரண்டு மகன், இரண்டு மகள்கள். நாகராஜன் தன்
அறுபத்தைந்து வயதில் காலமான போது, சகுந்தலாவுக்கு ஐம்பத்தெட்டு வயது . சொத்து நிறைய
உள்ள பரம்பரையானதால், உடன் கணவர் இல்லை என்ற குறை தவிர, பொருளாதாரப் பிரச்சனைகள்
எதுவும் சகுந்தலாவுக்கு இருக்கவில்லை.**

மூத்தவன் அமெரிக்காவில் படிக்கச் சென்றவன் அங்கேயே வேலை தேடிக் கொண்டு, 'செட்டில்'
ஆகிவிட்டான். இளைய மகன், மகளோடு சகுந்தலா சென்னையில் வாழ்ந்து வந்தார்.

இதற்கு நடுவில், வடநாட்டில் வசித்த மூத்த மகள் கருவுற்றாள். அவளுக்குக் கொஞ்ச நாட்கள்
உதவி செய்யலாம் என்று கிளம்பிச் சென்ற சகுந்தலா, பெண்ணின் உடல்நிலையால் கூடவே
தங்கிவிட்டார். பேத்தி நல்லபடியாகப் பிறந்து, மூன்று மாதம் ஆன பிறகே மீண்டும் சென்னை
திரும்பி வந்தார்.

' **வேலைக்கு செல்லும் மகன், கல்லூரி படிக்கும் மகள் -- வளர்ந்த பிள்ளைகள் தானே,
பொறுப்பாய் இருப்பார்கள்' என அவர் நினைத்திருந்தது பெரும் பிசகாய் விட்டது ! அவர் தன்
குடும்பத்தைக் கவனிக்க வந்த போது பேரதிர்ச்சி காத்திருந்தது !**

சிறிய மகள் மல்லிகா வேற்று மதத்தைச் சேர்ந்த ஒருவரை காதலித்திருந்தாள். அது சகுந்தலா
ஊரில் இல்லாத போது, வளர்ந்து நன்கு வேர் விட்டு, இப்போது திருமணம் வரை
வந்துவிட்டிருந்தது !

சகுந்தலா மகளிடம் ஆன மட்டும் பேசிப் பார்த்தார்; அவள் தன் முடிவில் தீர்மானமாய் இருந்தாள்.

**" ஏண்டா, அவ எங்க போறா, வரான்னு கொஞ்சம் பார்த்துக்கக் கூடாதா ? உன்னை நம்பி தானே
அவளை விட்டுட்டு போனேன்...? ' என மகன் கணேஷிடம் புலம்பினாள்.**

**' அவளுக்கு கொழுப்பு ம்மா.....அதுக்கு என்னை என்ன பண்ணச் சொல்றே ? ஏன், நான் ஒழுங்கா
இல்லே ?!** "

என அவன் பதிலுக்கு சத்தம் போட, சகுந்தலா வாயை மூடிக்கொண்டார்.

( மல்லிகாவின் காதல் ஏற்றுக் கொள்ளப்பட்டதா ? அடுத்த பாகத்தில் தொடரும்...)

நன்றி தோழிகளே !\
\
[[பாகம்
2]{.underline}](https://tamil.momspresso.com/parenting/aa71bb9e323d44a5b589be0617593389/article/annnpinnn-vllliytu-paakm-irnnttu-u7gyby7otots?utm_source=PCA_Whatsapp_Share&utm_medium=Share_Android)

**Disclaimer:** The opinions expressed in this post are the personal
views of the author. They do not necessarily reflect the views of
Momspresso.com. Any omissions or errors are the author\'s and Momspresso
does not assume any liability or responsibility for them.
