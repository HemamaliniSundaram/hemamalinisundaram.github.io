---
layout: post
title:  "விருந்துக்கு தேவை  உணவா  மனமா"
date:   2025-06-22 16:57:55 +0530
author: Hemamalini Sundaram
categories: articles
---

#  விருந்துக்கு தேவை - உணவா ? மனமா ? 

விருந்து என்றதுமே அர்ச்சனாவுக்கு தங்கள் மணமான புதிதில் போன 'தஞ்சாவூர் விருந்து' தான்
நினைவுக்கு வரும். அதன் பிரகு அவளும், கணவன் குமாரும் எத்தனையோ விதவிதமான
விருந்துகளுக்கு சென்றிருக்கிறார்கள் -- உறவுமுறை விருந்துகள், தொழில் முறை
விருந்துகள், நண்பர்கள் வீட்டு விசேஷங்கள் என்று பலவகை ! ...... ஆனாலும் இன்று வரை அந்தத்
தஞ்சாவூர் விருந்து நினைவுகள் மறக்கவே இல்லை !! அந்த விருந்தின் ருசியும் வேறெந்த
விருந்துக்கும் வரவும் இல்லை !!

அப்போது தான் அர்ச்சனாவுக்கும், குமாருக்கும் மணமான புதிது. வழக்கம் போல, கல்யாணத்துக்கு
வந்திருந்த பல உறவினர்களும் அவர்களை விருந்து சாப்பிட அழைத்து சென்றனர். குறிப்பாக
தஞ்சாவூரில் இருந்து வந்திருந்த குமாரின் அம்மா வழி பெரியத்தை தனா மிக உரியையுடன்
அவர்களை அழைத்தார்.

"இங்க பாரு குமாரு, அர்ச்சனா ! நீங்க ரெண்டு பேரும் முதல் விருந்துக்கு எங்க வீட்டுக்கு
தான் வரீங்க... இல்ல....நான் என்ன பண்ணுவேன்னு எனக்கே தெரியாது !!" என அன்போடும், செல்ல
மிரட்டலோடும் தனா அத்தை அழைத்தது அர்ச்சனாவுக்கும் பிடித்திருந்தது. அதனால் குமாருக்கு
தஞ்சாவூரில் ஒரு ஆஃபீஸ் வேலை வந்த போது, அவர்கள் இருவருமே தனா அத்தை வீட்டு
விருந்துக்கு போக ஆர்வமாக இருந்தனர்.

குறிப்பிட்ட நாள் அன்று மதிய உணவு விருந்துக்கு அத்தை அழைத்திருந்தார். அன்றைக்கு என்று
பார்த்து, குமாரின் ஆஃபிஸ் வேலை 'அனுமார் வால்' போல் நீண்டு கொண்டே போக, ஒருவழியாய்
அவர்கள் தனா அத்தை வீட்டுக்கு போகும் போது மதியம் மணி இரண்டரை ஆகிவிட்டது.

வீட்டு வாசலில் இவர்களைப் பார்த்து அத்தை உபசாரமாய் வரவேற்றார்; குடும்ப நலம்
விசாரித்தார்; என்னென்னமோ கேட்டார்களே தவிர சாப்பாடு பத்திய பேச்சே
காணோம்....பொறுத்துப், பொறுத்துப் பார்த்து, பசியால் வாடிப் போன அர்ச்சனாவின் முகத்தைப்
பார்த்து கடைசியில் குமாரே,

"அத்தை ! ரொம்ப நேரமாயிடுச்சே ! சாப்பிடலாங்களா ?"

என வெட்கத்தை விட்டுக் கேட்டு விட்டான்.

அப்போது தான் அத்தை அந்த அதிர்வேட்டு பதிலைச் சொன்னார்:

"ஏன் குமாரு, இத்தினி நேரம் சாப்பிடாமயா இருந்தீங்க ? என்ன புள்ளைங்கப்பா ? நம்ம வீட்டுல
ஒண்ணு, ஒண்ணரைக்குள்ள தான் சாப்பாட்டு நேரம்....உனக்கு தெரியாது? நீங்க அதுக்குள்ள
வரலையா.., அதான் ...நீங்க .வேற எதோ உறவு வீட்டுல சாப்பிடறீங்கன்னு நெனைச்சேன்.
உங்களுக்காக பாயசம், பச்சடி, கறி, கூட்டு எல்லாம் செஞ்சேனா.....சரி, வீணாயிடப்
போவுதேன்னு நீங்க வர முன்னாடி தான் எங்க வீட்டு வேலைக்காரம்மாவுக்கு கொடுத்து விட்டேன் !"
என்றாரே பார்க்கலாம் !!

அதற்கப்புறம் என்ன பதில் சொல்லி குமார் சமாளித்தான், எப்படி விடைபெற்று வந்தார்கள்
என்பதெல்லாம் பசி மயக்கம் காரணமாக் அர்ச்சனாவால் சரியாக கவனிக்க முடியவில்லை.

அவர்கள் வெளியே வந்து அருகில் இருந்த ஹோட்டல் தேடி விசாரிக்கும் போதே குமாரின் அப்பா
வழி உறவு -- பிரேமா அக்கா போன் செய்தார்.

"ஏன் கண்ணு, குமாரு ! நீயும் அர்ச்சனாவும் இங்க நம்ம ஊருக்கு வந்திருக்கீங்களாம் ! இப்ப தான்
அண்ணன் சொன்னாரு....ஆமா , இப்ப எங்க இருக்கீங்க ?" என விசாரித்தார்.

பார்த்தால், அவர்கள் வீடு மிக அருகில், அதிலும் ஒரு இருபது நிமிட பயணத்தில் தான் அவர்கள்
இருப்பது தெரிந்தது. விவரம் சொன்னதுமே, உடனே வரும்படி அழைத்ததோடு 'சாப்பிட வாங்க'
என்று வேறு சொல்லி விட்டார்.

மீண்டும் ஒரு விருந்து அழைப்பு ?? அர்ச்சனாவுக்கும், குமாருக்கும் என்ன சொல்வதென
தெரியாமல், சரி என்று ஒத்துக் கொண்டனர்.

பிரேமா அத்தை மிகவும் பிரியமாய் வரவேற்றார். தனா அத்தை வீடு போல மிகப் பிரமாண்டம்,
சொந்த வீடு, அதன் தடபுடல் எதுவும் இல்லை. ஒரு சாதாரண நடுத்தரக் குடும்பத்து வாடகை
வீடு...இவர்கள் நுழையும் போதே, குக்கர் விசில் சத்தம் கேட்டது.

"முதல்ல தாகத்துக்கு சாப்பிடுங்க " என லெமன் ஜுஸ் கொடுத்தவர், சற்று நேரம் க்ஷேம
லாபங்களை பேசினார்.

பத்து நிமிடத்தில் அத்தை கணவர் சென்று தையல் இலைகள் வாங்கி வந்தார். பிரேமா அத்தை
குமார், அர்ச்சனா இருவரையும் அருகருகில் அமர வைத்தார். இலை போட்டு, நீர் தெளித்து,

"திடீர்னு வந்தீட்டீங்களா கண்ணு ....இனிப்பு எதும் செய்ய முடியல...தப்பா
நினைச்சுக்காதீங்க...! " என்றபடி முதலில் சர்க்கரையை வைத்தார்.

அவரின் வெளிப்படையான பேச்சும், உள்ளத்தில் இருந்து வந்த அன்பும்,, பிரியமும் குமார்,
அர்ச்சனா இருவரையும் நெகிழ்த்தியது.

தொடர்ந்து ஒரு கறி, சூடாக சாதம், புளிக் குழம்பு, பொரித்த அப்பளம், மோர் , ஊறுகாய் --
இது தான் அன்று பிரேமா அத்தை வீட்டு விருந்து !

அந்த அன்பான விருந்தின் ருசி இன்று வரை அர்ச்சனாவுக்கு நினைவு இருப்பதில் ஆச்சரியம்
இல்லை, தானே !!
