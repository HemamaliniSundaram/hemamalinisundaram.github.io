---
layout: post
title:  "உங்களுக்கு பாகற்காய் பிடிக்குமா"
date:   2025-06-22 16:57:53 +0530
author: Hemamalini Sundaram
categories: articles
---

#  உங்களுக்கு பாகற்காய் பிடிக்குமா ? ! 

இந்தக் கேள்வியை எங்களைப் பார்த்து ஆச்சரியமா கேட்காதவங்களே இல்லை ஆமாம்
ஃப்ரெண்ட்ஸ்.....**எங்க வீட்டுல எல்லாருக்குமே பாவக்காய் ரொம்ப பிடிக்கும் !**

என் பையன் சின்ன வயசுலேர்ந்தே பாகற்காயும் சாப்பிடுவான்; அதனால தெரிஞ்சவங்க வீட்டுல
சாப்பிடும் போது, அவன் பாகற்காய் சாப்பிடறதை அவங்களல்லாம் உலக மகா அதிசயமா பார்ப்பாங்க
!

எங்க வீட்டுல சாப்பாடை வேஸ்ட் பண்றது கூடாது; அத்தோட எந்தக் காயும் பிடிக்கலைன்னு சொல்லி
சாப்பிடாம இருக்கக் கூடாது; அதனால எல்லா காய்களும் செய்து சாப்பிடுவோம் !

அதுலயும் என்னோட ஸ்பெஷல் ஐட்டம்ஸ் லிஸ்ட் --ல் முக்கியமா இடம் பிடிக்கிறது பாவக்காய்
பிட்ளை; அதை நான் நல்லாவே செய்யறதுனால, **எங்க வீட்டுல பாவக்காய் பிட்ளை ரொம்ப '
ஃபேவரைட்' னு தான் சொல்லணும் !**

இந்த ரெசிப்பி உங்கள்லே நிறையப் பேருக்கு தெரிஞ்சிருக்கும்; இருந்தாலும்
தெரியாதவங்களுக்காக இங்கே ஷேர் பண்றேன் .

100 கிராம் அளவுக்கு பாவக்காயை சின்னச் சின்னதா நறுக்கி, தேவையான மஞ்சள் தூள், உப்பு
போட்டு புளித் தண்ணீர்ல வேகவைக்கணும்.

வறுத்து அரைக்க

1 ஸ்பூன் தனியா,

½ ஸ்பூன் உளுத்தம்பருப்பு,

1 ஸ்பூன் கடலைப்பருப்பு,

3 மிளகாய் வத்தல்

4 மிளகு

சீரகம் கொஞ்சம்

பெருங்காயம் கொஞ்சம் இது எல்லாத்தையும் வாணலியில நல்லா வறுத்துட்டு, ஆறியதும் 3 ஸ்பூன்
தேங்காய் துருவலோட சேர்த்து அரைக்கணும்.

கால் கப் அளவு துவரம்பருப்பை நல்லா வேக வைச்சு எடுத்துக்கணும். பாகற்காய் வெந்ததும், வேக
வைத்த பருப்பு, அரைச்சு வைச்ச விழுதும் சேர்த்து நல்லா கொதிக்க விடணும். இன்னும் கொஞ்சம்
பெருங்காயம், கருவேப்பிலை, கொத்தமல்லி, ஒரு சின்ன துண்டு வெல்லாம் போட்டு, கடைசியில
அரை ஸ்பூன் உளுத்தம் பருப்பு, அரை ஸ்பூன் கடுகும் தாளிச்சு இறக்கவும்.

**இத்தோட கொண்டைக்கடலை இல்லாட்டி கறுப்புக்கடலை கொஞ்சம் முதல் நாளே ஊற வைச்சு அதையும்
சேர்த்து பிட்ளை செஞ்சா, டேஸ்ட் இன்னும் ரொம்ப சூப்பரா இருக்கும் !**

**இது வரை ட்ரை பண்ணாதவங்க செஞ்சு பாருங்க...**...

பாகற்காய் கசப்பு நல்லது தான்; இருந்தாலும் அதன் கசப்பு தெரியாம இருக்க, என் மாமியார்
ஒரு ஐடியா சொல்லுவாங்க; **அதாவது சமைக்கிறதுக்கு முதல் நாளே, அதை நறுக்கி, பரவலா
ஒரு பேப்பரிலே போட்டு வைச்சிருவோம்; இதனால பெரிசா அதனோட கசப்பு டேஸ்ட் தெரியாம
இருக்கும்** !

முன்னெல்லாம் ' மிதி பாவக்காய் ' னு குட்டி, குட்டி பாவக்காய் மார்க்கெட்ல வரும்; ரொம்ப
இளசா இருக்கும்; அதனோட டேஸ்ட் ரொம்ப தனித்தன்மையா இருக்கும் ! அதுல பொரியல் செய்தா
ரொம்ப சுவையா இருக்கும் ! இப்பல்லாம் அந்த வெரைட்டி பாவக்காயை பார்க்கவே
முடியமாட்டேங்குது ! ஹ்ம்....!

பாகற்காய்லே நாங்க பண்ணுற இன்னொரு ஐட்டம் பருப்புசிலி !

கால் கிலோ பாகற்காயை சின்ன துண்டுகளா நறுக்கி உப்பு, மஞ்சள் போட்டு தனியா வேகவைச்சு
எடுத்துக்கணும். 2 டேபிள் ஸ்பூன் கடலைப்பருப்பு, 3 மிளகாய் வத்தல் , அரை ஸ்பூன் சீரகம்
இதெல்லாம் ஊறவைச்சு, கொரகொரன்னு அரைக்கணும். பிறகு இதை வாணலியில எண்ணெய் விட்டு பச்சை
வாசனை போகற அளவுக்கு வறுக்கணும். ரொம்ப எண்ணெய் வேணாம்னு நினைக்கிறவங்க , அரைச்சு
வைச்ச கலவையை மஞ்சள் தூள், தேவையான உப்பு ,பெருங்காயம் போட்டு இட்லி தட்டுல வைச்சு 5-7
மினிட்ஸ் ஸ்டீம் பண்ணிக்கலாம். அப்புறம் ஒரு வாணலியில் கடுகு, உளுத்தம் பருப்பு,
கருவேப்பிலை தாளிச்சு, வெந்த பாகற்காய், ஸ்டீம் பண்ணின கலவை இதையும் போட்டு, நல்லா
பிரட்டி எடுத்துட்டா, பாகற்காய் பருப்புசிலி ரெடி !

**இந்த ரெண்டு ரெசிப்பிலயுமே பாகற்காயோட கசப்பே தெரியாது ! பாகற்காயோட பயனும்
நமக்கு கிடைக்கும் !!**

**நன்றி தோழிகளே...** !!
