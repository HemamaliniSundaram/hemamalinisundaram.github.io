---
layout: post
title:  "விருந்துல எத்தனை ஸ்வீட்"
date:   2025-06-22 16:57:55 +0530
author: Hemamalini Sundaram
categories: articles
---

#  விருந்துல எத்தனை ஸ்வீட் ? 

பாவனாவுக்கு கல்யாணம் நிச்சயமாகி விட்டது; திருமண ஏற்பாடுகள் பத்தி பாவனா, அம்மா
சங்கரி, அப்பா கதிரவன் எல்லாருமாக பேசிட்டிருங்காங்க....

" ஏங்க, கல்யாண சாப்பாடு ரொம்ப நல்லா இருக்கணும்...! **இல்லாட்டி வர்றவங்க எல்லாம் அதைப்
பத்தி பேசியே நம்மளை ஒருவழி பண்ணிருவாங்க...." சங்கரி கதிரவனிடம் மெல்ல
ஆரம்பித்தார்.**

" அப்புறம் ? '

கதிரவனும், பாவனாவும் ஒருத்தரை ஒருத்தர் பார்த்துக்கிட்டங்க ...

" அப்புறம்....என்னங்க ? **நம்ம பக்கத்து வீட்டு பார்வதி பையன் கல்யாணத்துல விருந்துல
நாலு ஸ்வீட் போட்டங்க.....நம்ம பாவனா கல்யாணத்துல அஞ்சு ஸ்வீட், இல்லாட்டி நாலு ஸ்வீட்டாச்சும்
போட்டே ஆகணும், இல்லன்னா நாளைக்கு நம்மளை ' சீப்பா ' நினைப்பாங்க.....!** "

" ம்ம்......அப்புறம், ? "

" **என் தங்கச்சி வனிதா வீட்டு விசேஷத்துல ஒவ்வொரு வேளை விருந்துக்கும் ரெண்டு வகை
பாயாசம், ரெண்டு வகை வடை எல்லாம் போட்டிருந்தாங்க; நாமளும் அப்படியே போட்டா தான்
எனக்கும் என் பிறந்த வீட்டுல மதிப்பா இருக்கும்**....! "

" ம்ம்......அப்புறம் ? "

" அப்புறம்.....**மாப்பிள்ளை வீட்டுலயும் கலந்துகிட்டு, அவங்களுக்கும் பிடிச்ச மாதிரி
என்னென்ன ஐட்டம் வேணுமோ, எல்லாத்தையும் போடச் கொல்லிரலாம் ; செலவு கொஞ்சம் கூட ஆனாலும்
பரவாயில்லை, நம்ம ஒரே பொண்ணு கல்யாணத்தை எப்படி செஞ்சோன்னு எல்லாம் மூக்கில விரல்
வைக்கணுமில்ல ?**! "

" அவ்வுளவு தானா ? இன்னும் ஏதாவது இருக்கா ? '

" என்னங்க இப்படி கேட்கறீங்க...? "

" இல்ல சங்கரி......**கல்யாணத்துல வர்றவங்களுக்கு நல்ல சாப்பாடா போடணும், அது ரைட்டு;
நானும் ஒத்துக்கறேன் ! அதுக்கும் நீ இப்ப சொன்ன விஷயங்களுக்கும் என்ன சம்பந்தம் ? "**

" ஏங்க, நான் அப்படி என்ன தப்பா சொல்லிட்டேன் ? "

**சங்கரிக்கு நிஜமாவே புரியவில்லை ; தான் அப்படி என்ன தப்பாக பேசிவிட்டோம் என்று !**

' சரி, உனக்கு புரியற மாதிரியே விளக்கமா சொல்றேன், ஒரு கல்யாணத்துக்கு எல்லாரும்
எதுக்கு வர்றாங்க ? '

" **இதென்ன கேட்கறீங்க ? பொண்ணு, மாப்பிள்ளை நல்லா இருக்கணும்னு வாழ்த்துறதுக்கு தான்**
...! "

" வாழ்த்த தானே வர்றாங்க...? நம்ம சந்தோஷத்தை பகிர்ந்துக்க அவங்களுக்கு விருந்து
கொடுக்கறோம், சரியா ? '

சங்கரி ஒன்றும் புரியாமல் தலையாட்டினார்.

" **இதுல வந்தோமா, வாழ்த்தினோமானு இல்லாம, சாப்பாட்டுல ரசத்துல புளி ஜாஸ்தி, வடையில
உப்பு கம்மி, கூட்டுல இன்னும் தேங்காய் வேணும்னு -- இப்படி எல்லாம் ' சமையல் சாம்ராட்'
பட்டத்துக்கு ஆசைப்படறவங்க கிட்ட நீ என்னிக்குமே நல்ல பேர் வாங்க முடியாது !. நம்ம வீட்டு
கல்யாண சாப்பாடு நல்லபடியா போடுவோம்; அது அவசியம் தான் ! அதுக்காக இந்த மாதிரி குறை
சொல்றதுக்காகவே எல்லாக் கல்யாணத்துக்கும் போறவங்களை திருப்தி செய்யணும்னு நம்ம வீட்டு
விருந்தைப் போட முடியாது ; நாம எவ்வுளோ தான் நல்லா செஞ்சாலும், அடுத்த கல்யாண
விருந்து வரைக்கும் தான் அதை எல்லாம் ஞாபகம் வைச்சுக்குவாங்க ! "**

**" அடுத்தது, பக்கத்து வீட்டுல செஞ்சாங்க, தங்கச்சி வீட்டுல செஞ்சாங்க.......இப்படியே
பேசிப் பேசி இதுல இந்த மாதிரி அந்தஸ்தையும், பணத்தையும் எடைபோடறதாகவே நம்ம
விருந்துகளை மாத்திட்டோம். அது எவ்வுளவு பெரிய தப்புன்னு புரிஞ்சுக்கிறதே இல்லை !** '

சங்கரி குழம்பித் தான் போனார்.

" ஏங்க இப்படி எல்லாம் பேசிட்டே போறீங்க ..? நிறைய ஐட்டம் போட்டா தாங்க, நம்மளை
மதிப்பாங்க ? நாளைக்கு மாப்பிள்ளை வீட்டுல நம்மைப் பத்தி தப்பா நினைக்கக்கூடாதில்ல ..? "

" **அம்மா ! அப்பா சொல்றது தான் சரி ! நீங்க நிறைய ஐட்டம் போட்டு, அதை வர்றவங்க எல்லாம்
வேஸ்ட் பண்ணிணா தான் , மாப்பிள்ளை வீட்டுல நம்மை தப்பா நினைப்பாங்க !** "

" என்னடி பாவனா இப்படிச் சொல்றே ? '

" **ஆமாம்மா........நான், உங்க மாப்பிள்ளை வருண் ரெண்டு பேருமே ' அக்ரி' படிச்சவங்க ;
மத்தவங்களுக்கு எல்லாம் எப்படியோ, ஆனா நாங்க ரெண்டு பேருமே ஒவ்வொரு நெல்மணி விளையவும்
எவ்வுளவு உழைப்பு தேவைப்படும்னு அனுபவபூர்வமா உழைச்சு உணர்ந்திருக்கோம். அப்படி
இருக்கும் போது, இப்படி கல்யாண விருந்துகள்ல இஷ்டத்துக்கு அவங்கவங்க பணப்பெருமையை
காட்டறதுக்காக நிறைய ஐட்டம் போடறது, வர்றவங்க அதை சாப்பிட முடியாம பாதிக்கு மேல
வேஸ்ட் பண்றது -- இந்த மாதிரி நம்ம சமுதாயத்துல நடக்கிற கொடுமையைப் பத்தி நிறைய
பேசியிருக்கோம் ! அதனால எங்க கல்யாணத்துல இந்த மாதிரி அக்கிரமம் எல்லாம் நடக்கவிட
மாட்டோம்னு ஏற்கனவே நாங்க பேசி வைச்சுட்டோம்...! "**

" நிஜமாவா பாவனா ? அப்புறம் அவங்க அப்பா, அம்மா ஏதாவது.....?'

சங்கரி நம்ப முடியாமல் கேட்டார் .

" சங்கரி, வருண் அப்பா -- அம்மாக்கும் இதே கொள்கை தான்; அவங்களுக்கும் இதுல முழு சம்மதம்
தான் ! உனக்குத் தெரியுமா, சில வெளிநாடுங்கள்ல ஹோட்டல்ல சாப்பாடு ஆர்டர் பண்ணிட்டு
சாப்பிடாம வேஸ்ட் பண்ணிட்டா, அதுக்கு ஃபைன் போடுவாங்க ...! "

" அப்படியா ? "

" ஆமாம்மா ! **சில வெளிநாடுகள்ல இப்படி ஒரு சட்டம் இருக்கு; எத்தனையோ நாடுகள்ல உணவு
கிடைக்காம , எவ்வளவோ பேரு உயிரிழக்கறாங்க; அப்படி இருக்கும் போது, கையில காசு
இருக்குங்கிறதுக்காக, சிலர் இப்படி சாப்பாடை வேஸ்ட் பண்ணலாமா ? அது எவ்வுளவு பெரிய
தப்பு ?**

**யோசிச்சுப் பாருங்கம்மா , எல்லாரும் அவங்கவங்க சாப்பாடை அவங்களே பயிர் செஞ்சு
வளர்க்கணும்னு இருந்துச்சுன்னா யாராவது சாப்பாடை வேஸ்ட் பண்ணுவாங்களா ? அதுல இருக்கிற
உழைப்பை அப்ப முழுசா புரிஞ்சுப்பாங்க ! "**

" **ஆமா சங்கரி, சும்மா வருஷத்துக்கு ஒரு தரம் பொங்கல் வரும் போது, மட்டும் உழவர்களைப்
பத்தி பேசிட்டு மறந்துராம, அவங்க உழைப்பை நிஜமாகவே மதிக்கிறவங்க யாரும் சாப்பாடை வீண்
பண்ண மாட்டாங்க ! '**

**" நானும் இத்தனை நாள் இது பத்தி எல்லாம் இப்படி யோசிச்சுப் பார்த்தது இல்லைங்க ; இப்ப
நீங்களும், பாவனாவும் சொன்னப்புறம் தான் எனக்கும் புரியுது ; சரிங்க, நீங்க சொல்ற
மாதிரியே நம்ம வீட்டு விருந்து எல்லாம் இருக்கட்டும் ! சும்மா வெட்டி பந்தாவுக்காக
இல்லாம, தேவையான ஐட்டம், மட்டும் அளவா நிறைவா செஞ்சு வர்றவங்களுக்கு சாப்பாடு
போடுவோம்**, சரி தானே ? '

" சூப்பர் மா ! அதையும் மீறி யாராவது வந்து உங்க கிட்ட கேள்வி கேட்டாங்கன்னு வைங்க ;
அவங்களை என் கிட்ட அனுப்புங்க ; நான் ஒரு " அக்ரி' கிளாஸ் எடுத்து அனுப்பறேன் ! "

பாவனா சொல்லவும், பெற்றோர் நிறைவாய் சிரித்தனர்.

\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*

**தனிப்பட்ட முறையில நாம உணவை வீண் செய்யலைன்னாலும், இந்த மாதிரி சமுதாய
அங்கீகாரத்துக்காகவும், வறட்டு கௌரவத்துக்காகவும் வீணடிக்கிறவங்க இன்னமும் இருக்காங்க;
பாவனா -- வருண் மாதிரி இளைய தலைமுறையில நிறைய பேரு முன்வரணும்; எத்தனையோ
விஷயங்களை மாத்தி யோசிக்கிற நம்ம இளைய தலைமுறையால இந்த நிலையையும் மாத்த முடியும் !
அவங்க மாத்துவாங்க அப்படிங்கிற நம்பிக்கையோட இந்தப் பதிவை முடிக்கிறேன் !**

நன்றி தோழிகளே !
