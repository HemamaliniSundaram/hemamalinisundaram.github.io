---
layout: post
title:  "தேங்காய் மாங்காய் பட்டாணி சுண்டேல்"
date:   2025-06-22 16:57:54 +0530
author: Hemamalini Sundaram
categories: articles
---

#  தேங்காய், மாங்காய், பட்டாணி, சுண்டே\....ல் !!! 

" டாடி ! இன்னிக்கு ' பீச் ' போலாமா ? "

தருண் கேட்க, அம்லுவும் சேர்ந்து கொண்டான்.

"ஆமாம் ,! ஆமாம் ! இன்னிக்கு போலாம் \....ப்ளீஸ்.....ப்ளீஸ் ! "

"ம்ம்ம்ம்......சரி, சரி......ஓ.கே !. ஏதோ ரெண்டு பேரும் கேட்கறீங்களேன்னு ஒத்துக்கறேன்
"

பிகு பண்ணி ஒத்துக் கொண்டான் சரவணன்.

மாலை சரவணன் ஆஃபிசில் இருந்து சீக்கிரம் வந்து விட, மூவரும் கிளம்பினார்கள்.

பீச்சைப் பார்த்ததும் அம்லுவுக்கு ரொம்ப உற்சாகம்...

குழந்தையின் குதூகலத்தோடு கால்கள் மணலில் புதையப் புதைய நடந்து மகிழ்ந்தாள்,

அதென்னவோ தெரியாது.......இந்த அம்லுவுக்கு ' பீச் ' என்றால் கொள்ளைப் பிரியம். எத்தனையோ
தடவைகள் கூட்டி வந்தாலும், ஒவ்வொரு முறையும் அப்போது தான் புதிதாய்ப் பார்ப்பது போல் ,
கடலையும், கடற்கரையையும், பார்த்து, மாய்ந்து , மாய்ந்து ரசிப்பாள்.

அம்லு சரவணன் சொல்லச் சொல்ல கேட்காமல் இடுப்பளவு நீரில் அலைகளில் நின்று விளையாடினாள்,
தங்கள் மேல் தெறித்த நீர்த்திவலைகளை சரவணன் மேல் தள்ளி விட்டு, அம்லுவும், தருணும் அவன்
உடைகளையும் ஈரமாக்கினர். ஒரு மணி நேரம் ஓடியதே தெரியவில்லை......அவ்வுளவு
சந்தோஷம்..! பரவசம்......!! கொண்டாட்டம்...!.!

"தருண் ! அம்லு !! தண்ணியில நின்னது போதும் ...!! அப்புறம் உடம்புக்கு ஆகாது.!

"இன்னும் ஒரு அலை தாம்ப்பா ...ப்ளீஸ்...!' இது தருண் .

"ஆமாம்.....இன்னும் ஒரு அலை தான் !" அமுலுவும் சேர்ந்து கொள்வாள்.

ஒரு அலை வந்து போகும்....ஆனால், இருவரும் அங்கேயே நிற்பார்கள். சரவணன் காரணம் கேட்டால்,

"ஐயே !! அது சரியாவே வரலை...பெரீசா ஒரே ஒரு அலை வந்ததும் ஓடி வந்துடுவோம் ! " என
அம்லு சமாளிப்பாள்.

சரவணனுக்கும் அவர்களைப் பார்த்தால் சிரிப்பாய் வரும். இப்படி இன்னும் ஒரு கால் மணி நேரம்
ஓடியது. பின்,

"இந்த அலை எப்படி இருந்தாலும், இது தான் லாஸ்ட் 1 . நீங்க ரெண்டு பேரும் வர்லை.....நான்
பாட்டுக்கு கிளம்பி போய்ட்டே இருப்பேன். அப்புறம் உங்க இஷ்டம் !" என்று சரவணன் மிரட்டவும்,
இருவரும் ஒருவழியாக தொப்பமாக நனைந்த ஈர உடைகளோடு மணலில் வந்து அமர்ந்தனர்.

தண்ணீரில் நின்றுவிட்டு வந்தால், பசிக்காதா ? அடுத்தது தேங்காய், மாங்காய், பட்டாணி,
சுண்டே......ல் படலம். அதென்னவோ மெரீனா பீச் சுண்டலுக்கு மட்டும் தனி ருசி....! (
சென்னை 'மாம்ஸ்' -- உங்களுக்கும் தெரிந்திருக்குமே , ! )

அம்லு சரவணனிடம் தேங்காய், மாங்காய், பட்டாணி, சுண்டேல்.......வாங்கித் தரச் சொல்லி
சாப்பிட்டாள். பலூன் சுடும் விளையாட்டில் தருணும் அவளும் போட்டி போட்டுக் கொண்டு
துப்பாக்கியில் சுட்டு மகிழ்ந்தனர்; மணல் வீடு கட்டி, கிளிஞ்சலகள் சேகரித்து விளையாடினர்.

அம்லு கொஞ்ச நேரத்துக்குள் மீண்டும் பசி என,, மறுபடியும் எல்லாரும் மாங்காய் பத்தை, பேல்
பூரி, மிளகாய் பஜ்ஜி, சுக்கு காஃபி என நொறுக்கித் தள்ளினார்கள்.

மாலை வெளிச்சம் மங்கி, இருட்டத் தொடங்கி விட்டது.

"தருண் ! கிளம்பலாமா ? "

தருண் தலையாட்ட, அம்லு சிணுங்கினாள்.

"இன்னும் கொஞ்ச நேரம் ..."

"அம்மா தாயே ! அம்லு !! இப்பவே ரொம்ப இருட்டிப் போச்சு..... இன்னும் லேட்டாப் போனா,
எங்கம்மா என்னை திட்டித் தீர்த்திடுவாங்க !........உனக்கென்ன ? மாசமா இருக்கற மருமகப்
பொண்ணுன்னு உன்னை எதுவும் சொல்ல மாட்டாங்க.....எனக்கு அப்படியா ? என்னை வம்புல
மாட்டிவிடாம சீக்கிரமா கிளம்பும்மா......ப்ளீஸ் " என்று மனைவி அம்லுவிடம் கெஞ்சினான் அவள்
கணவன் சரவணன்.
