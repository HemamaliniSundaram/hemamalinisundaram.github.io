---
layout: post
title:  "புதுயுகத்திற்கும் பொருந்தும் புறநானூறு   கட்டுரைத் தொடர் பாகம் 2"
date:   2025-06-22 16:57:54 +0530
author: Hemamalini Sundaram
categories: articles
---

#  \" புதுயுகத்திற்கும் பொருந்தும் புறநானூறு ! \" கட்டுரைத் தொடர் பாகம் 2 

**நம் தமிழ் இலக்கியங்கள் காலம், இடம் என்ற வரையறையைக் கடந்தவை; அதனாலேயே அவை இன்றும்,
என்றும் படிப்போரை இன்புறவும் செய்யும்; அவர்தம் சிந்தனையைத் தூண்டி நல்வழியில்
ஆற்றுப்படுத்தும் ஆற்றலும் படைத்தவை.**

நான் படித்து, இரசித்த சில பாடல்களை இந்தத் தொடர் மூலம் உங்களோடு பகிர்ந்து கொள்கிறேன்.
இது ' புதுயுகத்துக்கும் பொருந்தும் புறநானூறு ! ' தலைப்பில் இரண்டாவது பகுதி .

[[பாகம்
1]{.underline}](https://www.momspresso.com/parenting/aa71bb9e323d44a5b589be0617593389/article/putuyukttirrkum-poruntum-purrnaannnuurru-paakm-1-ulkttaaymollli-tinnn-cirrppup-ptivu-ppsh51nc4bz8?utm_source=SPA_Generic_Share&utm_medium=Share_Android)

மதுரையில் மைதிலியின் வீடு.

மைதிலி, தமிழாசிரியர் வெற்றிவேல் ( மைதிலியின் அப்பா ) இருவரும் பேசிக்
கொண்டிருக்கின்றனர்.

\"அப்பா, இன்னிக்கு பாலு ஒரு ஆச்சரியமான விஷயம் சொன்னான், தெரியுமா?\"

\"சொல்லு, கேட்கலாம்\"

\"அதாவதுப்பா, பாலு ரொம்பவும் ஏழைக் குடும்பத்தைச் சேர்ந்தவன்னு உங்களுக்கு ஏற்கனவே
சொல்லியிருக்கேன், இல்லையா ? அதனால, அவன் இந்த வருஷப் படிப்புக்கு பண உதவி கேட்டு,
ரெண்டு,மூணு இடத்துக்குப் போனானாம். அப்ப என்ன நடந்ததுன்னா, **நம்ம ஊரிலேயே நல்ல பண
வசதி இருக்கிற பெரிய மனுஷர், ரெண்டு நாள் பொறுத்து வா, பார்க்கலாம்னு
சொல்லிட்டாராம்.அப்புறம் பார்த்தா, இவனுக்கு மட்டுமில்லை, இது மாதிரி உதவி கேட்டு
போகிற யாருக்குமே அவர் எந்த உதவியும் செய்யறதில்லைனு தெரிஞ்சுதாம்\"**

\"இதுல என்னம்மா ஆச்சரியம்? இது போல, நல்ல பண வசதி இருந்தும் தேவையான நபர்களுக்கு
உதவி செய்யாம இருக்கிற பணக்காரங்க எல்லா காலத்திலயும் உண்டு. **அவங்களுக்கு அறிவுரை
சொல்ல தானே, நக்கீரர் ஈகை பற்றி சொல்லியுள்ளார்.**

பாடல்;

" **தெண்கடல் வளாகம் பொதுமை இன்றி**

**வெண்குடை நிழற்றிய ஒருமை யோர்க்கும்,**

**நடுநாள் யாமத்தும் பகலும் துஞ்சான்**

**கடுமாப் பார்க்கும் கல்லா ஒருவற்கும்,**

**உண்பது நாழி; உடுப்பவை இரண்டே;**

**பிறவும் எல்லாம் ஓரொக் கும்மே;**

**செல்வத்துப் பயனே ஈதல்,**

**துய்ப்பேம் எனினே, தப்புந பலவே." (புறம் - 189)**

**பொருள்: உலகையே ஒரு குடை நிழலில் கொண்டு வந்து ஆளும் அரசனோ, அல்லது இரவும் பகலும்
கடுமையாக வேட்டையாடி உண்ணும் ஒரு வேடுவனோ, யாராக இருந்தாலும் எல்லாரும் ஒரு
குறிப்பிட்ட அளவே உணவு உண்ண முடியும். செல்வம் இருக்கிறது என்று அளவுக்கு மீறி உண்டால்,
அது உடல்நலத்துக்கு கேடு தான் விளைக்கும். அதே போல் உடையும் அப்படியே. அதனால் அளவுக்கு
மீறிய செல்வத்தை நாமே அனுபவிக்க வேண்டும் என்று எண்ணாமல், செல்வத்தை தேவைப்படுவோருக்கு
ஈந்து மகிழ்வதே செல்வத்தின் உண்மையான பயனாகும்.**

\"என்ன உண்மையான வார்த்தைகள், இல்லப்பா?\"

\"ஆமாம்மா, எல்லாக் காலத்துலயும் இப்படிப்பட்ட சில மனுஷங்க இருக்கத்தான் செய்யறாங்க. சரி,
நீ நாளைக்கு பாலுவை என்னை கல்லூரியில வந்து பார்க்கச் சொல்லு, **எங்க ஆசிரியர்கள் சிலர்
சேர்ந்து ஏழை மாணவர்கள் படிப்புக்கு பண உதவி செய்ய ஒரு உதவிக் குழு அமைச்சிருக்கோம்.
அதன் மூலமா நம்மால என்ன முடியுமோ, அந்த உதவியை பாலுவுக்கு கண்டிப்பா செய்யலாம்.\"**

\"ரொம்ப தேங்க்ஸ்ப்பா ! "

தெரிந்து கொள்வோம்:

\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*

**திணை: பொதுவியல்**

எல்லாத் திணைகளுக்கும் பொதுவான செய்திகளைக் கூறுவது.

**துறை : பொருண்மொழிக் காஞ்சி.**

உயிருக்கு நன்மை செய்யும் உறுதிப் பொருளகளை எடுத்துக் கூறுவது.

( **அடுத்த பதிவில் சந்திப்போம் தோழிகளே.....நன்றி ! )**

[[பாகம்
3]{.underline}](https://tamil.momspresso.com/parenting/aa71bb9e323d44a5b589be0617593389/article/putuyukttirrkum-poruntum-purrnaannnuurru-ktttturait-tottr-paakm-3-z8nrjl7x3zp8?utm_source=PCA_Whatsapp_Share&utm_medium=Share_Android)
\*\*\*\*\*\*\*\*\*\*\*\*\*\*\*\***Disclaimer:** The opinions expressed
in this post are the personal views of the author. They do not
necessarily reflect the views of Momspresso.com. Any omissions or errors
are the author\'s and Momspresso does not assume any liability or
responsibility for them.
