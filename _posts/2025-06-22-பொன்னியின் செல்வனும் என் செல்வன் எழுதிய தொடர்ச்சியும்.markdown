---
layout: post
title:  "பொன்னியின் செல்வனும் என் செல்வன் எழுதிய தொடர்ச்சியும்"
date:   2025-06-22 16:57:54 +0530
author: Hemamalini Sundaram
categories: articles
---

#  பொன்னியின் செல்வனும், என் செல்வன் எழுதிய தொடர்ச்சியும் ! 

கல்கி அவர்கள் மிகச் சிறந்த நாவலாசிரியர் என்று நம்மில் பலருக்குத் தெரியும், அது
மட்டுமல்ல, **அவர் படிக்கும் போதே, சுதந்திரப் போராட்டத்தில் பங்கு பெற்று சிறை
சென்றவரும் கூட ! அவர் எழுத்தை ஒரு பொழுதுபோக்காகப் பார்க்கவில்லை;, மகாகவி பாரதியைப்
போல் தேசபக்தியை ஊட்டி விடுதலைக்கான போராட்டத்தை முன்னெடுக்க தன் எழுத்துக்களையே
ஆயுதமாக்கியவர் என்பது ' அலை ஓசை'' படித்த அனைவருக்கும் தெரியும்;**

பல சிறுகதைகளிலும் சமூக சீர்திருத்தக் கருத்துக்களை அவர் ஆணித்தரமாக கூறியிருப்பார்.
**பெண்ணடிமை ஒழிப்பு, விதவைகள் மறுமணம், பெண் கல்விக்கான அவசியம் என இத்தகைய
கருத்துக்களை மையப்படுத்தியே அவர் கதைகள் இருக்கும். அவர் புதினங்களிலும் பெண்
பாத்திரங்கள் மிகவும் முக்கிய இடம் வகிக்கும்; குந்தவை, நந்தினி, பூங்குழலி, தாரிணி,
சிவகாமி என உதாரணங்கள் சொல்லலாம். என் மதிப்புக்கும், அபிமானத்துக்கும் உரிய அவர் பிறந்த
நாளன்று அவரைப் பற்றிய என் கருத்துக்களை பகிர்ந்து கொள்ள வாய்ப்பளித்த மாம்ஸ்ப்ரெஸ்ஸோவுக்கு
என் மனம் நிறைந்த நன்றிகள் !**

**ஓரே பதிவில் கல்கியின் பாத்திரங்களைப் பற்றிச் சொல்வது என்பது காற்றை கையில் பிடிப்பதை
விட கடினம். அவரின் ஒவ்வொரு பாத்திரப்படைப்பும் தனித்துவமானது; படிப்பவர் யாராலும்
அந்தப் பாத்திரங்களை மறக்க முடியாது என்பது தான் நிஜம் !**

**இந்தப் பதிவில் பொன்னியின் செல்வனுக்கும் எங்கள் குடும்பத்துக்கும் உள்ள உறவைப் பற்ரி
சொல்லப் போகிறேன்..**

என் அப்பா தான் என் புத்தக வாசிப்புக்கு காரணம் என்பதை இந்தப் பதிவில் ஏற்கனவே சொல்லி
இருக்கிறேன்.
https://tamil.momspresso.com/parenting/aa71bb9e323d44a5b589be0617593389/article/prnnaiyil-uttkaarntu-pttitt-ktai-collvaa-rt8gjm0q6h1j

சென்னையில் நடக்கும் புத்தக் கண்காட்சிக்கு வருடம் தவறாமல் போய்விடுவோம். அப்படி ஒரு முறை
போனபோது தான் என் அப்பா வானதி பதிப்பகம் சலுகை விலையில் அளித்த கல்கி அவர்களின்
புத்தகங்களின் தொகுப்பை வாங்கிக் கொடுத்தார். ' பொன்னியின் செல்வன்' -5 புத்தகங்கள், ' அலை
ஓசை -- 4 புத்தங்கள், 'சிவகாமியின் சபதம்' ' பார்த்திபன் கனவு' என **வந்தியத்தேவன்,
குந்தவை, அருண்மொழிவர்மன், சிவகாமி, ஆயனச்சிற்பி, நாகநந்தி, விக்கிரமன், வள்ளி,
பொன்னன், சிவனடியார், தாரிணி, சீதா, ராகவன் -- என கல்கியின் எல்லாப் பாத்திரங்களும்
எங்கள் வீட்டுக்குள்ளும், என் மனதிற்குள்ளும் அப்போதே குடியேறிவிட்டனர் !**

நான் கல்லூரிப் பருவத்தில் பொன்னியின் செல்வனை ஒரே மூச்சில் படித்து முடித்தேன்; சில
தினங்கள் தொடர்ந்து இரவு கண்விழித்துப் படித்து முடித்தேன். ( நான் தேர்வுகளுக்குக் கூட
இரவு கண்விழித்து படித்தது இல்லை ! ) ' புது வெள்ளம்' என்ற தலைப்பில் தொடங்கும் அதைப்
படிக்க ஆரம்பித்துவிட்டால், நாமும் வந்தியத்தேவனுடன் தொடர்ந்து பயணித்துக் கொண்டே
இருப்போம்; புத்தகத்தை கீழே வைக்க மனசே வராது !

என் திருமணத்தின் பின் என் அப்பா கல்கியின் புத்தகத் தொகுப்புகள் அனைத்தையும் எனக்கு பிறந்த
வீட்டுச் சீராக கொண்டு வந்து கொடுத்து என்னை மகிழ்ச்சியில் ஆழ்த்தி விட்டார்.

**பல வருடங்கள் இடைவெளிக்குப் பிறகு கல்கி மீண்டும் என் மகனின் பள்ளி விடுமுறையில் எங்கள்
வீட்டுக்கு வந்தார். என் மகனுக்கு அப்போது ஒன்பது வயது . அதுவரை அவன் ஆங்கிலத்தில் உள்ள
சிறுவர் புத்தககங்களை மட்டுமே படித்துவந்தான். பொன்னியின் செல்வன் போன்ற சிறந்த நல்ல தமிழ்
புதினங்களை அவனுக்கு அறிமுகம் செய்வதற்காக நான் கல்கியின் புத்தகங்களை வாசித்துக் காட்ட
ஆரம்பித்தேன். இப்பல்லாம் ஆடியோ புத்தகங்கள் ரொம்ப பிரபலமாகி இருக்கு.....நான் சொல்வது
பத்து வருடங்கள் முன் ...! நானே அவன் வயதுக்கு ஏற்றபடி ' எடிட்' செய்து, படித்துக்
காட்டுவேன்.**

முதலில் 'பார்த்திபன் கனவு' படித்து முடித்தோம்; மதியம் உணவு முடிந்ததுமே புத்தக
வாசிப்பை ஆரம்பிப்போம்; தொடங்கிய சில நாட்களுக்குள்ளே அவனுக்கும் கதை ரொம்ப
பிடித்துவிட்டது. **சரித்திரக் கதைகள் என்றாலும், கல்கியின் கதைகள் அனைத்திலுமே ஒரு
'சஸ்பென்ஸ்' இருக்கும்; கதை முடியும் வரை அந்த விறுவிறுப்பு மாறாமலே தான் அவரின்
எழுத்து நடை இருக்கும். அதனால் என் மகனுக்கும் கதையும் மிகவும் பிடித்தது; கூடவே
தமிழர் வரலாறு பற்றியும் பழந்தமிழர் வாழ்க்கை முறைகள் பற்றியும் பேச்சுவாக்கிலே அவனுக்கு
விளக்கிச் சொல்லவும் முடிந்தது.**

' பார்த்திபன் கனவு' சிறிய நாவல் அதனால் சீக்கிரம் முடிந்துவிட்டது. **என் மகன் ஆர்வமாக
கல்கியின் அடுத்த கதை கேட்டதால், 'பொன்னியின் செல்வன்' ஆரம்பித்தோம். விடுமுறை முடிந்து
பள்ளி திறந்தபின், தினமும் இரவு உணவுக்குப் பின் ' பொன்னியின் செல்வன்' நேரமாக மாறியது
! குடும்பமாய் நாங்கள் ஒன்றாக அமர்ந்து கதை படித்ததும், கதை மாந்தர்களைப் பற்றி
விவாதித்ததும் மறக்க முடியாத மிக மிக இனிமையான பொழுதுகள் !**

விடுமுறை நாட்களில் என் மகனின் ஃப்ரெண்ட்ஸ், என் கணவரும் கூட ஆடியன்சில் சேர்ந்து
கொள்வார்கள்; அப்புறம் டிஸ்கஷன் இன்னும் சூடு பிடிக்கும். வந்தியத்தேவன், பூங்குழலி,
நந்தினி, ஆழ்வார்க்கடியான், அருண்மொழிவர்மன், குந்தவை, கந்தமாறன், ஆதித்த கரிகாலன்,
மணிமேகலை, வானதி, பெரிய பழுவேட்டரையர், சின்னப் பழுவேட்டரையர், சம்புவரையர் ,
மந்தாகினி, வாணியம்மை, மதுராந்தகன், செம்பியன் மாதேவி, சேந்தன் அமுதன் -- என ஒரு
பாத்திரம் விடாமல் எல்லாரைப் பற்றியும் அலசி ஆராய்வோம் ! **கிட்டத்தட்ட எட்டு மாதங்கள்
அவர்கள் எல்லாரோடும் தான் நாங்களும் வாழ்ந்தோம் என்று தான் சொல்ல வேண்டும் !!**

**இப்படியான என் வாசிப்பு முடிந்ததும் பொன்னியின் செல்வனால் மிகவும் ஈர்க்கப்பட்ட என் மகன்
, அதற்கு ஒரு தொடர்ச்சியை ஆங்கிலத்தில் ஒரு குட்டிக் கதையாக எழுதினான். ஆறாம் வகுப்பில்
அவன் கதை எழுதியது எனக்கு மிகவும் சந்தோஷத்தைக் கொடுத்தது ;** அதுவும் பொன்னியின்
செல்வன் பாத்திரங்களை வைத்து எழுதியது கூடுதல் சந்தோஷம் !! .

வாட்ஸ்-அப், ஃபேஸ்புக் இல்லாத காலம் அது ! அப்போது பொன்னியின் செல்வனில் ஈடுபாடு
கொண்டவர்களுக்கான' பொன்னியின் செல்வன் வரலாற்றுப் பேரவை ' என்ற யாஹூ குழு இருந்தது.
திருமலை வீராசாமி என்பவர் அப்போது நடத்தினார் என நினைவு அதில் பொன்னியின் செல்வன்
ஆர்வலர்கள் அனைவரும் கருத்துக்களையும், கதை பற்றிய டிஸ்கஷனும் செய்வோம். **அந்தக் குழுவில்
என் மகன் எழுதிய பொன்னியின் செல்வனின் தொடர்ச்சியை வெளியிட்டுப் பாராட்டினர். ஒரு தாயாக
என் பெருமை மிகு தருணம் அது** !

பொன்னியின் செல்வனோடான என் பயணத்தில் இப்போது இன்னும் விறுவிறுப்பு கூடியிருக்கிறது.
விரைவில் வரப்போகும் திரைப்படம் எப்படி இருக்கும், கல்கியின் எழுத்துக்களை எப்படி
காட்சிப்படுத்தி இருப்பார்கள் என்ற தெரிந்து கொள்ளும் ஆர்வம் இருக்கிறது. **அத்தோடு கல்கி
குழுமத்தின் சார்பாக வெளியாகப் போகும் பொன்னியின் செல்வன் பயணக்கானொளிக்காகவும் மிகவும்
ஆவலாகக் காத்திருக்கிறேன் !!**

இந்தப் பதிவு இத்துடன் முடிகிறது ...... பொன்னியின் செல்வனோடு என் பயணம் என்றுமே
முடியாது !! பொறுமையாகப் படித்த உங்கள் அனைவருக்கும் என் மனம் நிறைந்த நன்றிகள்
தோழிகளே !
