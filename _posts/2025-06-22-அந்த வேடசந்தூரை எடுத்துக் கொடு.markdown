---
layout: post
title:  "அந்த வேடசந்தூரை எடுத்துக் கொடு"
date:   2025-06-22 16:57:53 +0530
author: Hemamalini Sundaram
categories: articles
---

#  \"அந்த வேடசந்தூரை எடுத்துக் கொடு ! \" 

எல்லாரும் மனுஷங்களுக்கு, இடங்களுக்கு, வளர்ப்புப் பிராணிகளுக்கு -- இதுக்கெல்லாம் பேர்
வைச்சுப் பார்த்திருப்பாங்க; எங்கேயாவது, யாராவது பாத்திரங்களுக்கு பேர் வைச்சுப்
பார்த்திருக்கீங்களா ? வாங்க, அந்தக் கதையை சொல்றேன் !

எனக்குக் கல்யாணமான புதுசுல ஒரு நாள் நானும் என் மாமியாரும் சமையலறையில வேலை
பண்னிட்டு இருந்தோம். அப்ப திடீர்னு அவங்க என் கிட்ட , " அந்த வேடசந்தூரை எடுத்துக் கொடு
! " அப்படின்னு கேட்டாங்க; ( நான் ஏற்கனவே சமையல்ல ' வீக் '! ) எனக்கு எப்படி
இருந்திருக்கும்னு கொஞ்சம் யோகிச்சுப் பாருங்க; என்ன கேட்கறாங்கன்னு ஒண்ணுமே புரியாம '
திருதிரு''னு முழிக்க, அப்புறம் அவங்களாவே புரிஞ்சுகிட்டு எனக்கு விளக்கம்
கொடுத்தாங்க.

எங்க வீட்டுல சமையல் பண்ணும் போது, தண்னீர் எடுக்க, புழங்க -- இதுக்கு ஒரு சின்ன பாத்திரம்
எங்க மாமியார் வைச்சிருப்பாங்க, அதுக்கு அவங்க வைச்ச பேர் தான் ' வேடசந்தூர் ! '

**பாத்திரத்துக்கு எல்லாமா பேர் வைப்பாங்க ?? அம்மாடீ ....! நான் ஆடிப் போயிட்டேன்** !
அதுக்கு ஒரு காரணமும் சொன்னாங்க; அவங்க தம்பிக்கு பெண் எடுத்த ஊர் வேடசந்தூர்; அங்க அவங்க
வீட்டுல ஒரு விசேஷத்துக்கு என் மாமியார் போனப்ப, இந்த பாத்திரத்தை வைச்சுக்
கொடுத்திருக்காங்க; அதனால அது வேடசந்தூர் ஆயிடுச்சு ! ( அது ஒரு ஊரு பேருன்னு கூட
எனக்கு அப்ப தெரியாது ; அப்புறமா தான் அது திண்டுக்கல் பக்கத்துல ஒரு ஊருன்னு
தெரிஞ்சுக்கிட்டேன் ! )

நான் மட்டுமில்ல, எங்க வீட்டுக்குப் புதுசா வர்ற எல்லாரும் என் மாமியார் பேசும் போது
இப்படி தான் புரிஞ்சுக்க முடியாம முழிப்பாங்க ! ( அப்புறம் நாங்க தெளிவுரை,
விளக்கவுரை எல்லாம் கொடுப்போம் ! )

இப்படி பாத்திரங்களுக்கு எல்லாம் தனித்தனியா பேர் வைச்ச பெருமை என் மாமியாரையே சேரும்
! என் வீட்டுல எல்லா பாத்திரத்துக்கும் பேர் உண்டு ! ஹேமா அடுக்கு ( என் கல்யாணத்துல
கொடுத்த சீர் பாத்திரம் ), வசந்தா அடுக்கு ( என் மாமியாரின் ஓர்ப்படியின் பெண் ), விமலா
தாம்பாளம் ( ஓர்ப்படி பெண் ), அர்ஜூன் பூணூல் கிண்ணம் -- இப்படி ' கிஃஃப்ட்' ஆக வந்ததுக்கு
எல்லாம் அந்தந்த விசேஷம், அவங்க பேரோடு சேர்த்து , அதுக்கு ஒரு ' டேக் ' போட்டு
வைச்சுடுவாங்க. சில நேரத்துல அந்தப் பாத்திரத்தை வைச்சுக் கொடுத்தவங்களே கூட அதை மறந்து
போயிருப்பாங்க ! என் மாமியார் ஞாபகப்படுத்தும் போது, அவங்களே சில நேரம் அசடு
வழியறதும் நடக்கும் !

இது இப்படின்னா, கடையில் வாங்கின பாத்திரத்துக்கும் பேர் உண்டு ! மதுரை புதுமண்டபக் கடை
பாத்திரம், கோவை கமலா ஸ்டோர்ஸ் இட்லி குண்டா, மயிலாப்பூர் தங்கவேல் நாடார் தேங்காய் முறம்
-- இப்படி எல்லாத்தையும் தேதி வாரியா, இடம் வாரியா ஞாபகம் வைச்சுக்கிறதுல என்
மாமியார் பயங்கர ' எக்ஸ்பர்ட் " ! அவங்க ஞாபக சக்தியைப் பார்த்து வியந்து பாராட்டாதவங்களே
கிடையாதுன்னு தான் சொல்லணும் !

இறைவன் படைப்பில் நாமெல்லாம் பாத்திரங்களா இருக்கோம் ! நம்முடைய இந்த வாழ்க்கையில
பாத்திரங்களுக்கும் ஒரு உயிரோட்டம் நிரம்பிய பாத்திரப் படைப்பு கொடுத்த என் மாமியாரைப்
பத்தி உங்களோட பகிர்ந்துக்க இந்த வாய்ப்பு கொடுத்த மாம்ஸ்ப்ரெஸ்ஸோவுக்கும், படிக்கும்
உங்களுக்கும் என் மனம் நிறைந்த நன்றிகள் !
