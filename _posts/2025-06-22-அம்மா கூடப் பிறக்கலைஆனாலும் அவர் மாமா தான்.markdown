---
layout: post
title:  "அம்மா கூடப் பிறக்கலைஆனாலும் அவர் மாமா தான்"
date:   2025-06-22 16:57:53 +0530
author: Hemamalini Sundaram
categories: articles
---

#  \"அம்மா கூடப் பிறக்கலை\.....ஆனாலும், அவர் மாமா தான் ! \" 

**"எங்கள் கருத்து.....உங்கள் எழுத்து ! பெற்றால் தான் பிள்ளையா ?"**

"ஹேய் ஸ்ரீ ! நான் அடுத்த வீக்-எண்ட் வரமாட்டேன்..!" என்றபடியே ஆஃபீஸ் லன்ச் ரூமுக்குள்
நுழைந்தாள் அஸ்வினி.

"ஏன் ? எங்கேயாவது ஊருக்குப் போறியா ? " என சவிதா கேட்டாள்.

"இருக்கும் சவி; அவ தான் அவங்க மாமா பையன் கல்யாணம் நடக்கப்போகுதுன்னு
சொல்லிட்டிருந்தாளே; அதுவா தான் இருக்கும்; என்ன அஸ்வி, ரைட்டா ? ' என ஸ்ரீவித்யா
கேட்டாள்.

"ரைட்டு தான்பா; திருநெல்வேலியில் கல்யாணம்....அதுக்கு தான் லீவு ! "

'**சொந்த மாமா பையனா அஸ்வினி ?**' என விசாரித்தாள் சவிதா.

"**முதல்ல மாமாவே எனக்கு சொந்தமில்லை. தெரியுமா ?' என அஸ்வினி புதிர் போட்டாள்.**

"இது என்ன புதுக்கதை? நீ தானே இப்ப மாமா பையன்னு சொன்னே ?

சவிதா புரியாமல் கேட்கவும், அஸ்வினி, ஸ்ரீவித்யா இருவரும் சிரித்தனர்.

" சொல்லிட்டு சிரிங்கப்பா .." என சவிதா அலுத்துக் கொள்ளவும், அஸ்வினி சொல்ல
ஆரம்பித்தாள்.

**"எங்க ராம்கி மாமா எனக்கு சொந்த மாமா இல்லை ! "**

"அப்ப ஒண்ணு விட்ட மாமா அப்படின்னு ஏதோ சொல்லுவாங்களே.....அந்த மாதிரியா ?'

**"அதுவும் இல்லை......அவரு எங்களுக்கு எந்த விதத்திலும் சொந்தம் இல்லை ! ஆனா அவரு
தான் எனக்கு மாமா ! "**

" நல்லா 'விசு' மாதிரி பேசறதா நினைப்பா ?'

சவிதா ஒரு 'லுக்' விடவும், அஸ்வினி சிரிப்பை நிறுத்துவிட்டு சொன்னாள் :

" **நிஜம் தான் சவி ! அவரு எங்கம்மா வீட்டுக்குப் பக்கத்து போர்ஷன்ல இருந்தவரு. அவரைத்
தான் நான் மாமான்னு சொல்றேன்; அது ஒரு பெரிய கதை....."** என்ற அஸ்வினி
'பிளாஷ்பேக்கை' சொல்ல ஆரம்பித்தாள்.

" எனக்கு பத்து வயசிருக்கும் போது, நாங்க அந்த வீட்டுக்கு குடி போனோம்; அங்க பக்கத்து
போர்ஷன்ல தான் ராம்கி மாமாவும், ஜெயா மாமியும் குடி இருந்தாங்க; அவங்களுக்கு அப்ப தான்
கல்யாணம் ஆகியிருந்தது. அடிக்கடி எங்கம்மா கிட்ட சமையல் சந்தேகம் கேட்க, அது...இதுன்னு
வருவாங்க. ராம்கி மாமா எங்கம்மாவை 'அக்கா'ன்னு தான் கூப்பிடுவாங்க. அப்படியே நாங்க
ரெண்டு குடும்பமும் நல்லா பழகிட்டோம்.

**அவங்க வீட்டுக்கும் சேர்த்து நான் தான் பொண்ணு; அவங்களுக்கு ரவி, ராஜான்னு ரெண்டு பசங்க
அங்க தான் பிறந்தாங்க. ஆனாலும், என் மேல அவங்களுக்கு தனிப்பாசம்.**

ராம்கி மாமா அவங்க பசங்களுக்கு மிக்சர், முறுக்குன்னு என்ன வாங்கினாலும், எனக்கும்
சேர்த்து தான் வாங்கிட்டு வருவாரு. எங்கம்மாவும் எங்க வீட்டுல என்ன செஞ்சாலும்,
அவங்களுக்கும் சேர்த்து தான் செய்வாங்க .தீபாவளி, பொங்கல் அப்படின்னு எல்லாப் பண்டிகைக்கும்
ராம்கி மாமா என்னைக் கடைக்கு கூட்டிட்டு போய், பொட்டு, வளையல், ரிப்பன் -- ன்னு
எல்லாத்தையும் வாங்கிக் கொடுப்பாங்க....ரொம்ப பாசமா இருப்பாரு...!."

" நல்ல மாமா தான் கிடைச்சாரு போல ! " என்றாள் சவிதா .

**"இதுக்கே அசந்துட்டியே சவி.....இன்னும் இருக்கு கேளு**.....**என் கல்யாணத்துக்கு
மாமா சீர் செஞ்சதும் ராம்கி மாமா தான், தெரியுமா ?" என்றாள் அஸ்வினி பெருமையாக.**

**" நிஜமாவா சொல்றே ? "**

சவிதா நம்ப முடியாமல் கேட்டாள்.

**" ஆமா ; எங்க ராம்கி மாமாவும் ஜெயா மாமியும் தான் எனக்கு புடவை, மெட்டி, மோதிரம்
எல்லாம் வாங்கிக் கொடுத்து, மாமா சீர் செஞ்சாங்க.......!"**

**"நம்பவே முடியலை அஸ்வி......சொந்தக்காரங்களுக்கு செய்யவே கீழயும், மேலயும்
பார்க்கறவங்க இருக்கும் போது, சொந்தம் இல்லாத உனக்கு இவ்வுளவு தூரம்
செஞ்சிருக்காங்கன்னா.........ரியலி அவங்க 'கிரேட்' தான்** ....! "

**' ஆமாம் சவி......நான் கூட அடிக்கடி நினைச்சுக்குவேன்....எந்த இரத்த சம்பந்தமும்
இல்லாம, .இந்த மாதிரி அன்பும், பாசமும் கிடைக்க , நாங்கள்லாம் நிறைய புண்ணியம்
பண்ணியிருக்கோம் அப்படின்னு சில சமயம் தோணும்...\...மாமா மட்டும் இல்ல.....ஜெயா
மாமியும் ரொம்ப நல்லவங்க....**

என் பிரசவத்துக்கு அம்மா வீட்டுக்கு போயிருந்தப்போ, தினம் அவங்க வீட்டுலேர்ந்து ஒரு ஐட்டம்
எனக்கு சாப்பிட செஞ்சு எடுத்துட்டு வருவாங்க. அத்தோட மட்டுமில்லை, என் பொண்ணு அதுல்யா
பிறந்தப்ப, டெலிவரிக்கு ஆஸ்பிடல்ல அட்மிஷன் பண்றதுல இருந்து, கூடவே ஜெயா மாமி தான்
துணை இருந்தாங்க; **அப்புறம் குழந்தை பிறந்தப்புறமும், தினமும் அவங்க வீட்டு வேலை எல்லாம்
சீக்கிரமா முடிச்சுட்டு, எங்க போர்ஷன்ல வந்து குழந்தையைப் பார்த்துக்குவாங்க; சிசேரியன்
டெலிவரிக்கு அப்புறம் நான் இந்த அளவு சீக்கிரம் உடம்பு தேறி வந்ததுக்கு அவங்களும் ஒரு
முக்கிய காரணம், தெரியுமா ?**

அவங்க பையன் ராஜாவுக்கு தான் இப்ப திருநெல்வேலியில கல்யாணம்; இப்ப சொல்லு, நான் போலாமா
?'

" **கட்டாயம் போகணும்; தம்பி கல்யாணத்துக்கு அஸ்வினி அக்கா நீ இல்லாமலா ...?' போய்ட்டு
வரும் போது, அப்படியே எனக்கு ரெண்டு பாக்கெட் 'இருட்டுக்கடை' அல்வா மறக்காம வாங்கிட்டு
வந்திடு, என்ன** ? "

\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*

இது தலைப்புக்காக எழுதிய கற்பனைக் கதை அல்ல, நான் நேரில் பார்த்து வியந்த ' பாசக்கார
உறவுகளின் ' உண்மைக் கதை !

.பிறப்பினால் அல்லாமல், தூய்மையான அன்பாலும், பாசத்தாலும் உருவாகும் உறவுகள் நம்
வாழ்க்கையை இன்னும் அழகாகவும், அர்த்தமுள்ளதாகவும் மாற்றுகின்றன.......சரிதானே தோழிகளே
?!\
நன்றி !

**Disclaimer:** The opinions expressed in this post are the personal
views of the author. They do not necessarily reflect the views of
Momspresso.com. Any omissions or errors are the author\'s and Momspresso
does not assume any liability or responsibility for them.
