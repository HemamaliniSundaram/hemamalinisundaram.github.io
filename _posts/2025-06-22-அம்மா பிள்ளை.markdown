---
layout: post
title:  "அம்மா பிள்ளை"
date:   2025-06-22 16:57:53 +0530
author: Hemamalini Sundaram
categories: articles
---

#  \" அம்மா பிள்ளை ! \" 

**மிகவும் நுண்ணிய உணர்வுகளையும் வார்த்தைகளில் கொண்டு வரும் வித்தைக்குச் சொந்தக்காரர்,
திருமதி சிவசங்கரி அவர்கள்; எப்போதோ படித்த அவர் எழுதிய ' ஸ்டெப்னி ' என்ற சிறுகதை
இன்னமும் என் மனதில் நிற்கிறது ! ' ஒரு மனிதனின் கதை ', ' பாலங்கள் ', ' மலையின்
அடுத்த பக்கம் ', சின்ன நூல்கண்டா நம்மைச் சிறைப்படுத்துவது ? ' - இவை அவரின்
எழுத்துக்களில் என்னை மிகவும் கவர்ந்தவை;** தான் எழுதுவதோடு நின்றுவிடாமல், நாட்டின் பல
மொழி இலக்கியங்களையும் முயற்சி செய்து இணைக்கும் அவரின் பரந்த மனப்பான்மை ( இலக்கியம்
மூலம் இந்திய இணைப்பு ) என்னை மிகவும் வியக்க வைக்கும் ஒன்று ! அமெரிக்க நூலகத்தின்
ஒலிப்பேழையில் தெற்காசியாவின் சார்பில் தமிழ் எழத்தாளராக அவர் குரலும் பதிவு செய்யப்பட்ட
பெருமை பெற்றவர். அவருக்கு இனிய பிறந்தநாள் வாழ்த்துகளையும், அவர் எழுதிய தலைப்பில்
நானும் எழுத ஒரு வாய்ப்பளித்த மாம்ஸ்ப்ரெஸ்ஸோவுக்கு என் நன்றிகளையும் தெரிவிக்கிறேன் !

8888888888888888888888

" வா வித்யா, எப்படி இருக்கே ? " என்று சந்தோஷமாய் தோழியை வரவேற்றாள் காவ்யா.

வித்யாவுக்கு திருமணம் நிச்சயமானதால், கல்யாணப் பத்திரிகையை நேரில் கொடுக்க
வந்திருந்தாள். காஃபி, பலகாரம் சாப்பிட்டு, காவ்யாவின் அம்மாவிடம் பத்திரிகையைக்
கொடுத்து அழைத்தாள்.

பின் தோழிகள் இருவரையும் பேச விட்டுவிட்டு, அம்மா சென்றுவிட்டார்.

"ம்ம்....விது....அவரு என்ன பண்றாரு ? ஃபேமிலி டீடெய்ல்ஸ் என்ன ? "

' ஒரே பையன்; பேரு கௌஷிக்; சாஃப்ட்வேர்-ல வேலை; அப்பா இல்லை; அவங்க அம்மா மட்டும் கூட
இருக்காங்க காவ்யா '

" **என்ன, அம்மா பிள்ளையா ..? எதுக்கும் நல்லா யோசிச்சுக்கோ விது !** "

" என்னடி இப்படிச் சொல்றே ? '

' பின்ன....ஓரே பையன்கிறே..அவங்க அம்மாவும் கூடவே இருக்காங்கன்னு வேற சொல்றே.....நான்
வேற என்ன தான் சொல்றது ?! "

" **ஏண்டி, எல்லாரும் இப்படியே யோசிக்கிறீங்க ? உன்னையும் சேர்த்து இதுவரை இப்படி
சொன்னவங்க ஆறு பேராச்சு !** "

" **ஆமாம் விது, எல்லாம் கேட்கத் தான் செய்வாங்க; அம்மா பிள்ளையா இருந்துட்டா, நாளைக்கு
உனக்கு தானே பிரச்சினை ! "**

**" நீங்களும் உங்க புத்தியும் ! அப்படிப் பார்த்தா நாம எல்லாரும் கூட அம்மா பிள்ளைங்க
தானே !** "

" என்ன விது, இப்படிப் பேசறே ? '

" **பின்ன என்ன காவ்யா, யார் கிட்டே பேசினாலும், ஏதோ துக்கம் விசாரிக்கிற மாதிரி
மாமியார் கூட இருப்பாங்களான்னு கேட்கறாங்க, தெரியுமா ? அம்மா பிள்ளையா இருக்கிறது
வேற, அம்மா கோண்டுவா இருக்கிறது வேற ! "**

" அப்படியா சொல்றே ? '

" ஆமாம் காவ்யா; **தன் அம்மா மேல அன்பும், மதிப்பும் இருக்கிற பசங்க தான் வொய்ஃபையும்
நல்லா நடத்துவாங்க; நீயே யோசிச்சுப் பாரு , யார் ஒருத்தன் பெத்த அம்மாவையே மதிக்கலையோ,
அவன் எப்படி மத்த பெண்களையோ, இல்லை தன் பெண்டாட்டியையோ மதிப்பான் ? இந்த சைக்காலஜி கூட
யாருக்கும் புரியமாட்டேங்குது, ....இவங்களுக்கெல்லாம் எக்ஸ்ப்ளெய்ன் பண்ணி பண்ணி, எனக்கு
தொண்டைத் தண்ணி வத்திப் போகுது, எங்கே ஒரு சோடா சொல்லு ! "**

" விது, கிண்டல் இருக்கட்டும்; நான் சீரியஸா கேட்கறேன்; அவங்களால உனக்கு ஒண்ணும்
பிரச்சினை வராதே ? '

" கட்டாயம் வராது காவ்யா ! **எங்க வீட்டுல எங்க அப்பாவே ' அம்மா பிள்ளை' தான் ! எங்க
பாட்டிக்கு எண்பத்தஞ்சு வயசு வரை எல்லாமும் எங்க அப்பா தான் பார்த்துக்கிட்டார், தெரியுமா
? எங்கம்மாவும் என் கிட்ட சொன்னாங்க , ' வித்யா, கல்யாணம் ஆன புதுசுல பெரியவங்க கூட
இருந்தா தொந்தரவுன்னு தோணும், அது ஆரம்பத்துல மட்டும் தான்; ஆனா அப்ப அவங்களோட
நல்லபடியா இருந்து பழகிட்டா, வாழ்க்கை முழுசுக்கும் உனக்கு ஒரு நல்ல துணை கிடைக்கும் '
அப்படின்னாங்க. அவங்க ஐடியா படி, நானும் கௌஷிக் அம்மாவும் தனியா மீட் பண்னிப்
பேசினோம்..."**

" ம்ம்ம்......அப்புறம் ? '

" **கௌஷிக் அம்மாவும் இந்த விஷயத்துல ஓவர் சென்டிமென்ட் எல்லாம் இல்லாம, ரொம்ப தெளிவா
இருக்காங்க; கௌஷிக் ஆஃபீஸ் டூர் போகும் போது தனியாவே தான் ' மானேஜ் ' பண்றாங்க;
இண்டிபென்டண்டா இருக்காங்க. அவங்களால எங்க வாழ்க்கையில எந்த இடைஞ்சலும் வராதுன்னு எனக்கு
முழு நம்பிக்கை இருக்கு ! "**

" ஓக்கே விது, கேட்கவே சந்தோஷமா இருக்கு, ஆல் த பெஸ்ட் ! "

" **இப்ப கன்வின்ஸ் ஆயிட்டியா காவ்யா ? உனக்கும் ஒரு அம்மா பிள்ளையா பார்க்கட்டுமா ? '**

தோழிகளின் சிரிப்பலைகள் வீட்டை நிறைத்தது !

\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*

நன்றி தோழிகளே !
