---
layout: post
title:  "கல்கியின் கதை மாந்தர்  பார்த்திபன் கனவு  நரசிம்மவர்ம பல்லவர்"
date:   2025-06-22 16:57:54 +0530
author: Hemamalini Sundaram
categories: articles
---

#  கல்கியின் கதை மாந்தர் - பார்த்திபன் கனவு - நரசிம்மவர்ம பல்லவர் ! ! 

**கல்கி அவர்களின் புதினங்கள் பல பகுதிகள் கொண்டது போலவே அவரைப் பற்றிய என் பதிவும்
நீள்கிறது.....**

கதை சொல்லும் திறத்தில் அவருக்கு நிகர் யாருமில்லை என்றே சொல்லலாம். **சமகாலக் கதைகள்,
புதினங்கள், சரித்திரக் கதைகள் -- என கல்கியின் எந்த வகை கதையாக இருந்தாலும், அதில்
ஒரு விறுவிறுப்பும், மர்மமும் ஒளிந்திருக்கும்; கதையின் முடிவு வரை அந்த சஸ்பென்ஸ்
கலையாமலும், அதே சமயம் கதையின் மற்ற மாந்தர்களை தொடர்ந்து கதை சொல்லியும் நம்மை
வசீகரித்துவிடுவார்**.

அதே போல அவர் கதைகளில் கதைக்களங்களும் ஒரு முக்கியமான பாத்திரமாகவே இருப்பதை நாம்
உணரலாம். **பொன்னியின் செல்வனை எடுத்துக் கொண்டால் பழையாறை, தஞ்சை, கும்பகோணம்,
கோடியக்கரை, நாகப்பட்டினம் என தமிழ்நாடு மட்டுமல்லாமல் இலங்கையின் அனுராதபுரம் என
அங்கும் நம்மை அழைத்து சென்று விரிவாக எடுத்துச் சொல்வார்.**

**பார்த்திபன் கனவு, சிவகாமியின் சபதம் கதைகளைப் படித்தால் இது வரை மாமல்லபுரம்
பார்க்காதவர்களுக்கு உடனே நேரில் சென்று பார்க்க வேண்டும் என்ற ஆவல் கட்டாயம் எழும்**. அந்த
அளவுக்கு தத்ரூபமாக சிற்பக்கலை பற்றியும், அங்குள்ள சிற்பங்கள் பற்றியும் தெளிவாக,
விளக்கமாக சொல்லி இருப்பார்.

எனக்கு கல்கியின் பல பாத்திரங்கள் பிடிக்கும் என்றாலும், மிகவும் பிடித்தது '
**பார்த்திபன் கனவு' புதினத்தில் வரும் நரசிம்ம பல்லவர் தான்.**

**' பார்த்திபன் கனவு '** கதைச் சுருக்கம் ;

சோழப் பேரரசு பல்லவர்களுக்கு அடிமையாகி கப்பம் கட்டும் நிலை ஏற்படுகிறது. பார்த்திபன்
என்ற சோழ மன்னன் தன் மகன் விக்கிரமனிடம் ' மீண்டும் சோழநாட்டை சுதந்திர நாடாக்க வேண்டும்;
இழந்த புகழை நிலைநாட்ட வேண்டும் ' என்று கூறி, போரில் உயிர் இழக்கிறான்.

போர்க்களத்தில் உயிர் விடும் தருவாயில் பார்த்திபனை சந்திக்கும் ஒரு சிவனடியார்
விக்கிரமனுக்கு உதவுவதாக பார்த்திபனுக்கு வாக்கு அளிக்கிறார். **பார்த்திபனின் கனவு
நனவானதா ? விக்கிரமன் தன் தந்தையின் ஆசையை நிறைவேற்றினானா ? சிவனடியார் தன் வாக்கை
காப்பாற்றினாரா ? விக்கிரமன் -- பல்லவ இளவரசி குந்தவியின் காதல் கைகூடியதா என்பது
தான் கதை. ( மிச்சம் கதையை படிச்சுத் தெரிஞ்சுக்குங்க.....சின்னக் கதை தான் !! )**

விக்கிரமன், குந்தவி, வள்ளி, பொன்னன், மாரப்பபூபதி ஆகியோர் இதில் முக்கிய பாத்திரங்கள்
ஆவார். இதில் வரும் பல்லவ அரசன் நரசிம்ம பல்லவனின் பாத்திரம் தான் என்னை மிகவும்
கவர்ந்தது.

**ஒரு நாட்டின் அரசனாக தன் கடமையை செய்வதாகட்டும், மக்களை அச்சுறுத்தும் காபாலிகர்களை
ஒடுக்க தானே சென்று சண்டை இடுவதாகட்டும், ஒரு அப்பாவாக குந்தவியிடம் பாசத்தை
பொழிவதாகட்டும், பிடிபட்ட விக்கிரமனுக்கு நீதி வழங்கும் முறைமை ஆகட்டும் -- ஒவ்வொரு
பரிமாணத்திலும் அந்தக் கதாபாத்திரத்தின் பல மாறுபட்ட குணாதிசயங்களை கல்கி படைத்துக்
காட்டியிருக்கும் திறன் என்னை ரொம்பவே வியக்க வைத்தது. அதுவும் ஒவ்வொரு இடத்திலும்
நரசிம்ம பல்லவர் எடுக்கும் முடிவுகளும், அவர் செயல்படுவதற்கான காரணங்களும் மிகவும்
அழகாக , வாசகரும் ஒத்துக் கொள்ளும் வகையிலேயே இருக்கும்.**

இது ஒரு புதினம் தான் என்றாலும் சில சரித்திர பாத்திரங்கள், சம்பவங்களை அடிப்படையாகக்
கொண்டே கல்கி இதனை எழுதியுள்ளார். இதில் **இடம் பெற்ற முதலாம் நரசிம்மவர்ம பல்லவர்,
அவரின் சேனாதிபதி பரஞ்சோதி ( பின்னாளில் இவர் சிறுத்தொண்ட நாயனார் ஆகிறார் ) ,
சாளுக்கிய மன்னன் இரண்டாம் புலிகேசி, சீன பயணி , அந்தக் காலகட்டத்தில் நிலவிய நரபலியைத்
தடுக்க நரசிம்ம பல்லவரின் தொடர் நடவடிக்கைகள் -- இவை அனைத்தும் உண்மையில் நிகழ்ந்தவை தான்
!**

சிவகாமியின் சபதத்தில் வரும் சில பாத்திரங்கள் இதிலும் வருவதுண்டு; இந்தக் கதையை வைத்து
எடுத்த ' பார்த்திபன் கனவு ' என்ற திரைப்படமும் 1960-களில் வெளிவந்து, நல்ல
வரவேற்பையும் பெற்றது .

**பதிவைப் படிச்சுக்கிட்டே ' பார்த்திபன் கனவு' புதினத்தையும் பதிவிறக்கம் பண்ணிட்டீங்களா
தோழிகளே...? படிங்க......நான் கிளம்பறேன்.....!**

**\...நன்றி !**
