---
layout: post
title:  "பெண்மையின் கேள்விகள்"
date:   2025-06-22 16:57:54 +0530
author: Hemamalini Sundaram
categories: articles
---

#  பெண்மையின் கேள்விகள் !! 

1993 :

" ஆஹா ! காஃபி பிரமாதம். நாயக்கரே ! பாப்பா கலந்ததா ? " தரகரின் உற்சாகக் குரல்.

பாப்பா -- வேறு யாருமில்லை, திருமண ஏற்பாடுகள் நடந்து கொண்டிருக்கும் பதினெட்டு வயது
பூமணி தான் !

" பின்னே, எங்க பாப்பா கைப்பக்குவம் அப்பிடி ! அவ கையால ஒருநா காரக்குழம்பு
சாப்பிட்டீக,... பிறகு வேறெங்கியும் அதை தொடக்கூட மாட்டீக !"

பூமணியின் அப்பாவுக்கு பெருமை பிடிபடவில்லை.

கூடத்துள் நுழைந்த அவர் மனைவியைப் பார்த்த தரகர்,

" அம்மா எல்லாம் பக்குவமா பொண்ணுக்கு சொல்லிக் கொடுத்திருக்காங்க போல ", என்று கூற,
நாயக்கர் மனைவியின் முகத்தில் சிறு உற்சாக வெளிச்சம் பரவியது.

அவர் சொல்லி முடிக்கும் முன்பே,

" அட, நீங்க வேற தரகரே ! எஞ்சம்சாரம் செய்யிறது குழம்பா, ரசமான்னு அவளுக்கே தெரியாது
! இவ பெரிசா என்ன சொல்லிக் கொடுத்துட்டா ?

எங்க பாப்பா அப்படியே எங்காத்தா போல; பிறந்தப்பவே மூக்கு, முழியேக் கொண்டு அச்சு, அசல்
எங்காத்தா போல தான், தெரியுமா ?

எங்காத்தாளோட கைப்பக்குவம், கரிசனை, சாமர்த்தியம் அப்பிடியே எங்க பாப்பாக்கும் இருக்குது
!" என்று பெருமையாக மீசையை நீவியபடி, மகளை நோக்கினார் நாயக்கர்.

**இருபத்தைந்து வருடங்களாக அடுப்படியில் அவருக்காக சமைக்கும் மனைவியின் மனது, அன்று
வெந்து கருகிவிட்டதை பாவம், வேறு யாரும் உணரவில்லை.**

2006 :

பூமணியின் பாப்பாவுக்கு இப்போது 12 வயது.

ஒருநாள் அவள் படம் வரைந்து பழகும் போது, பூமணியின் அண்ணன் முத்து வந்திருந்தான்.

"அட...அட....அட ! எவ்வுளவு நல்லா இருக்குது ! " என்று பாராட்டி மகிழ்ந்தவன்,

"மச்சான் ! என்ன சொல்லுங்க ! எங்க பூமணியோட பிள்ளையில்லே ! அப்பவே எங்க வீட்டுல அவ கோலம்
போட வந்தா, எல்லா பொண்ணுகளும் சுத்தி நின்னு வேடிக்கை பார்க்க வந்திருவாங்க ! பூமணி
கோலம் அவ்ளோ அழகு !!"

மச்சான் சுருக்கென்று பதில் தந்தான்.

ஐயே ! இவ போடற கோலமும், என் பொண்ணு படமும் ஒண்ணா ? பிள்ளை நல்லா படம் வரையுதுன்னு
சொல்லுங்க,... ஒத்துககறேன். அது அவங்க அத்தையைப் போல !

பூமணி போடற கோலத்தை பெரீசா சொல்ல வந்துட்டீங்களே, பக்க்த்தூர்ல இருக்கிறாளே, எந்தங்கச்சி
பரிமளம். அவகிட்டேர்ந்து தான் பிள்ளைக்கு இந்த திறமை வந்திருக்கு. எங்க ஊர்ல எந்த வீட்டுல
விசேஷமின்னாலும், கோலம் போட பரிமளத்தை தான் கூப்புடுவாங்க, தெரியுமில்ல ?'

**மேலே கணவரும், தமையனும் பேசிக் கொண்ட எதுவும் பூமணியின் மனத்தில் பதியவில்லை; அது
வேறு பாருக்கும் புரியவில்லை.**

2021 :

பூமணியின் பேத்தி பூர்விகா படிக்கும் பள்ளி. பெற்றோர் -- ஆசிரியர் கூட்டம் முடிந்து,
பூர்விகாவின் பெற்றோரும், அவளுடைய வகுப்பு ஆசிரியையும் பேசிக் கொண்டிருந்தனர்.

"என்ன சொல்றதுன்னே தெரியலை சார் ! பூர்விகா மாதிரி ஒரு ஆல்ரவுண்டர் கிடைக்கிறது
பெரிய விஷயம்; அவளாலே எங்க பள்ளிக்கு நிறைய பேரும், புகழும் சேர்ந்திருக்கு. நிறையப்
பேருக்கு நாங்க பூர்வியைத் தான் 'ரோல் மாடல்' ஆக சொல்றோம்.

நானும் பூர்வியோட வளர்ச்சியைக் கவனிச்சுட்டு வர்றேன். சிறு வயதுலேர்ந்து அந்தந்த
வயசுக்கேத்த மாதிரி திறமை, படிப்பு, விளையாட்டு, பொது அறிவு\.....இப்படி
எல்லாத்தையும் பூர்வியோட அம்மா -- அதான் உங்க மிஸஸ் ரொம்ப கவனம் எடுத்து உணர்வுபூர்வமா
செய்திருக்காங்க. ஒவ்வொரு அம்மாவும் அவங்களை மாதிரி குழந்தைங்க மேல கவனம் எடுத்தா,
எங்களை மாதிரி ஆசிரியரோட வேலை பாதியா குறைஞ்சிரும்."

அவர் பேசப்பேச பூர்விகாவின் தாய் முகத்தில் வெட்கம் கலந்த மகிழ்ச்சி பூத்தது.

ஆசிரியை முடித்ததும், பூர்வியின் அப்பா சேகர் பேசினார்.

"என்ன மிஸ், நீங்க இப்படி பேசறது எனக்கு ஆச்சர்யமா இருக்கு ?! பூர்வியோட வெற்றிக்கு அவ
அம்மா காரணம்னு சொல்றீங்க....அது உண்மையான்னு எனக்கே சந்தேகம். என்னமோ வீட்டுலேயே
இருந்து, சமைச்சு, குழந்தையைப் பார்த்துக்கறதையே பெரிசா சொல்றீங்க.....எங்க வீட்டுல
எந்தங்கச்சி எல்லாம் வீட்டையும் பார்த்துகிட்டு, பொறுப்பான வேலையிலயும் இருந்து,
குடும்பத்தை எப்படி கவனிக்கிறாங்க, தெரியுமா ?!

அவங்க திறமையைப் பார்த்தா, இவ செய்யறதெல்லாம் ஒண்ணுமே இல்ல...."

ஆசிரியை இங்கிதம் அறிந்தவராய், பூர்வியின் தாயை ஒரு பரிதாபப் பார்வை பார்த்து, தன்
கண்களால் அனுதாபத்தை தெரிவித்தார்; பேச்சை வேறு தடத்தில் மாற்றினார்.

பூர்வியின் தாயின் மனம் என்றும் போல், அன்றும் தனக்குள்ளேயே குமைந்து அழுதது.

" வேலைக்குப் போகாத, வீட்டை நிர்வகிக்கும் பெண் தான் வேண்டும் ' என்று நிபந்தனை போட்டு
திருமணம் செய்தது அவள் கணவன் தான்; வேலைக்கு செல்வதில்லையே தவிர, வீட்டின் முழுப்
பொறுப்பும் அவளுடையது தான். இதோடு குழந்தை பூர்விக்காக, ஆசிரியை சொல்வது போல
அவ்வப்போது தன்னுடைய அறிவை வளர்த்துக் கொள்வது, கணினி, செஸ், கேரம், ஸ்கிராபிள் -- என
அவளோடு சேர்ந்து பழக தான் இதையெல்லாம் கற்றது -- எல்லாமே ஒரு நொடியில் மின்னலாக ஓடி
மறைய, தாய்மை சிலிர்த்தது.

**சீறியெழுந்த பெண்மையை சகிக்கும்படி, அவள் தாய்மை அடக்கிவிட்டது.** அவர்கள் வீட்டுக்கு
கிளம்பினர்.

**காலங்கள் மாறுகின்றன. பெண்மையின் திறமைகளும், அவர்களின் முனைப்பும், அக்கறையும்
சம்பந்தப்பட்ட ஆண்களுக்கும் புரிகின்றன; அவர்களும் அதை அங்கீகரித்து, இரசித்து,
வரவேற்பார்கள் -- அந்தப் பெண் அவனுடைய மனைவியாக இல்லாத போ**து !
