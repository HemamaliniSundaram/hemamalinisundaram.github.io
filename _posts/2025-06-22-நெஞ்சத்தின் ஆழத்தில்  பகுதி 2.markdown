---
layout: post
title:  "நெஞ்சத்தின் ஆழத்தில்  பகுதி 2"
date:   2025-06-22 16:57:54 +0530
author: Hemamalini Sundaram
categories: articles
---

#  நெஞ்சத்தின் ஆழத்தில் - பகுதி 2 ! 

https://tamil.momspresso.com/parenting/aa71bb9e323d44a5b589be0617593389/article/nenycttinnn-aalllttil-78n9o8j481dr?utm_source=AD_Whatsapp_Share&utm_medium=Share_Android
(பகுதி -1)\
\
அபிராமி யார் என்று தானே கேட்கிறீர்கள் ? அவள் தான் என் உயிர்த்தோழி !

பதினைந்து வருடங்கள் பின்னோக்கி என் மனம் நகர்ந்தது. நான் மிகவும் கூச்ச சுபாவம் உடையவள்.
யாராவது பத்து கேள்விகள் கேட்டால், ஒரு கேள்விக்கு மட்டும் தயங்கியபடி பதில் சொல்வேன்.
அபிராமி என் பக்கத்து இருக்கையில் அமர்பவள். கடவுள் தான் அவளை அங்கே அமர வைத்தார் என்பது
என் அசைக்க முடியாத நம்பிக்கை !

என்னோடு எங்கள் பள்ளியில் படித்த எல்லாருக்கும் அவளை தெரியும் -- அபிராமி அவ்வுளவு
கலகலப்பு, பள்ளியின் பிரபலம் ! ஒடிசலான தோற்றம், பார்த்தவுடன் வசீகரிக்கும் புன்னகை,
சிரிக்கும் கண்கள், குறு\[ம்பு ததும்பும் பேச்சு -- இவை தான் அபிராமி !

**"எதிரெதிர் துருவங்கள் தான் ஈர்க்கப்படும் " என்பார்களே, அது போல் தான் எங்கள் நட்பும்
!**

அவள் தான் பாடங்களை 'டிக்டேட்' செய்வாள் ; வேகமாக எழுதக் கூடிய நான், இருவருக்கும்
சேர்த்து எழுதுவேன். எங்கள் நட்பு இறுகத் தொடங்கியது.

எல்லோரையும் சிரிக்க வைக்கும் அபிராமி, தன் வருத்தங்களை என்னிடம் மட்டும் பகிர்ந்து
கொள்வாள். பள்ளி முழுதும் சுற்றினாலும், மாலை வீடு திரும்பும் போது, நான் கூட இருக்க
வேண்டும் ! ஒரு நாள் விட்டு விட்டுப் போனாலும், அவ்வுளவு தான்...! மறுநாள் மௌனப்
போராட்டம் நடத்தி விடுவாள் !

ஆர்ப்பரிக்கும் அலைகளின் அடியில் அமைதியான கடல் போல, அவள் செய்யும் ஆர்ப்பாட்டங்களுக்கும்,
சேட்டைகளுக்கும் அடியில் இருந்த அமைதியான மனதை நான் மட்டுமே புரிந்து கொண்டேன். எங்கள்
நட்பின் ஆழம் அதிகமானது.

**அவள் பேசுவாள் .....நான் கேட்டுக் கொண்டிருப்பேன் . நான் பேசாமலே அவள் என்னைப்
புரிந்து கொள்வாள். அத்தனை அற்புதமான நட்பு அது !**

நான் முதன் முதலில் பேச்சுப் போட்டிக்கு சென்றது உன்னால் தானே, அபிராமி ? என்னை
ஊக்கப்படுத்தி, சொல்லிக் காட்டச் சொல்லி, தைரியம் கொடுத்து தயார் செய்தாய்......ஆறாம்
வகுப்பு முதல் பத்து வரை நடந்த போட்டியில் ஆறாம் வகுப்பு மாணவி நான் பரிசு பெற்றது,
நம் பள்ளி வரலாற்றில் முதல் முறை ! நம்மைப் பொறுத்த வரை அது ஒரு சாதனை !!
பாராட்டுக்கள் மழையாய்ப் பொழிந்தன ! ஒரு கட்டத்தில் நன்றி சொல்லிச் சொல்லி அலுத்துப்
போனேன்.

அனைத்தும் ஓய்ந்த பின் என் புத்தகப் பையோடு நீ வந்தாய். பரிசைப் பார்த்து பூரித்து நின்றாய்.
**வழக்கம் போல் உள்ளங்கை பற்றி நடக்கத் தொடங்கினோம். நம் கைகளின் இறுக்கத்தில் உன் பாராட்டு
புரிந்தது..**

மறுநாள் பரிசை ஆசிரியர்களிடம் காட்டச் சென்ற போது உனக்கு எத்தனை குதூகலம் ? நம் பத்மா
மிஸ் கூட கிண்டல் செய்தார்களே......பிரைஸ் வாங்கியது கமலியா, அபிராமியா ?
என்று......உனக்கு நினைவிருக்கிறதா ?

துள்ளலும், துடிப்புமாய் பரிசைக் காட்டி நீ பெருமிதப்பட, நான் அமைதியாய் உன் மகிழ்ச்சியை
ரசித்தேன். நான் பரிசு பெற்றதை விட அது உனக்களித்த சந்தோஷம் எனக்கு அதிகம் பிடித்தது !

வருடங்கள் செல்லச் செல்ல , உன் நட்பு வட்டம் விரிந்தது. எனக்குத் தெரியும்.....'அவர்கள்
நிரந்தரமானவர்கள் அல்ல; என் இடத்தை அவர்களால் பிடிக்க முடியாது !'
என்று.......இருந்தாலும் மனசுக்குள் ஒரு வருத்தம் எழுந்தது. பொறாமை எட்டிப் பார்த்தது.
'உன்னை இழந்து விடுவேனோ ?' என்ற பயம் என்னை ஆட்டிப் படைத்தது; காரணமற்ற பயத்தை
உன்னிடமிருந்து மறைத்தேன் ;

ஒரு நேரம் நமக்குள் ஏதோ ஒரு சண்டை வந்தது. வழக்கம் போல் சமாதானம் ஆகியிருக்கலாம்; வீம்பு
செய்து நான் விலக முயன்றேன். நீ முயற்சி செய்தும் நான் ஒட்டவில்லை ! நீ புரிந்து கொண்டாய்
! அதனால் நெருங்குவதை நிறுத்திவிட்டாய் .

வெளியே எல்லாருக்கும் நாம் தோழிகள் தான் ! **ஆனால் மனதளவில் ஒரு விரிசல்......எப்படி
சேர்ந்தது என்று தெரியாமலே சேர்ந்த மனது, எப்படி பிரிந்தது என்று உணரு முன்னமே
பிரிந்து விட்டது !!**

என்னை .....எனக்காக நேசித்த உன்னை,..... உன் உண்மையான நட்பை நான் தொலைத்து விட்டேன்.
**என்னை மன்னிப்பாயா அபிராமி ?**

( நிறைவுப் பகுதி - அடுத்த பதிவில் \...)
