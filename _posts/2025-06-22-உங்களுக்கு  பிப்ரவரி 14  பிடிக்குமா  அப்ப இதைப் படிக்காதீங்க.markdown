---
layout: post
title:  "உங்களுக்கு  பிப்ரவரி 14  பிடிக்குமா  அப்ப இதைப் படிக்காதீங்க"
date:   2025-06-22 16:57:53 +0530
author: Hemamalini Sundaram
categories: articles
---

#  உங்களுக்கு \' பிப்ரவரி 14 \' பிடிக்குமா ? அப்ப இதைப் படிக்காதீங்க !! 

எல்லாரும் எதுக்கும் இன்னும் ஒரு தடவை யோசிச்சுக்கோங்க....அப்புறம் அங்க வந்துட்டு, என்னைக்
குறை சொல்லக் கூடாது, சரியா ஃப்ரெண்ட்ஸ் ?!

இப்போ நாம எல்லாம் எங்க போகப் போறோம்னா, **நம்ம மாம்ஸ்ப்ரெஸ்ஸோ ஏற்பாடு செய்திருக்கிற
காலச்சக்கரத்துல ஏறி, பிப்ரவரி 14, 2022 அன்னிக்கு மஹாபலிபுரம் போய் இறங்கப் போறோம்,
ஒ.கே வா ? ஏன்னா, நம்ம கதை அங்க தான் நடக்கப் போகுது !!**

மஹாப்ஸ்-ல அன்னிக்கு ஏகப்பட்ட கூட்டம்.....இருக்காதா பின்னே ?

இந்தக் கூட்டத்துக்கு நடுவில நம்ம கதாநாயகன் கைலாஷ் தனியா ஒரு ஹோட்டல்ல உட்கார்ந்து '
லன்ச் ' ஆர்டர் பண்ணிட்டிருக்காரு.

( **ஏற்கனவே ரெண்டு நாளா மஹாப்ஸ்-ல கம்பெனி கெஸ்ட் ஹவுஸ்- ல இருக்காரு.....நாலு
சுவத்துக்கு உள்ளேயே ரெண்டு நாளா இருந்து, போரடிச்சுப் போய், ஒரு 'சேஞ்சுக்காக ஹோட்டல்ல
சாப்பிட வந்தவர், வசமா தன் மச்சான் நவீன் கிட்ட மாட்டிக்கிட்டாரு......நவீனும் இவர் கிட்ட
மாட்டிக்கிட்டான்.....ஏன்னா, அவன் வந்திருக்கிறது தன் காதலி அனன்யா கூடவாச்சே ! )**

ஹோட்டலின் உள்ளே நுழையும் போதே, நவீனுக்கு லேசாக சந்தேகம் தட்டியது.

" யார்ரா அது ? அசப்புல பார்த்தா, நம்ம கைலாஷ் மாமா மாதிரியே இருக்கு.....**ஆனா,
அவரு நாலு நாள் மதுரைக்கு ஆஃபீஸ் வேலையா போறாருன்னு சொல்லி, அக்கா குழந்தையோட
முந்தாநாளே நம்ம வீட்டுக்கு வந்தாச்சே.....??? "**

**நேற்று இரவு பன்னிரண்டு மணிக்கு அனன்யாவிடம் தன் காதலைச் சொல்லி, முதல் முறையாக
இருவரும் சேர்ந்து வெளியே வருவதில் உள்ள இன்பக் கிறுகிறுப்பு தலையில் ஏறினாலும், அக்கா
கணவர் என்ன செய்கிறாரோ என்ற பொறுப்பும் சேர்ந்துகொள்ள, அருகிலேயே சென்று
பார்த்துவிட்டான்.....**

இவனைப் பார்த்ததுமே அவர் முகம் போன போக்கே சொல்லி விட்டது, அது கைலாஷ் மாமா தான் என்று
!

**" மாமா ! அக்கா கிட்ட மதுரைக்கு போறதா பொய் சொல்லிட்டு, இங்க என்ன பண்றீங்க ?? "**

நவீன் கோபத்தில் கொதித்தான்.

" டேய்.....நவீன்....நான் தப்பா ஒண்ணும் பண்ணல......கொஞ்சம் பொறுமையா உட்காரு....எல்லாம்
விவரமா சொல்றேன்...."

கைலாஷ் சொல்லவும், இப்போது ' திருதிரு' என விழிப்பது நவீனின் முறை ! அதற்குள் அனன்யா
அங்கிருந்தே இவனைப் பார்த்து கையாட்ட, நவீன் முகத்தில் வழிந்த அசடில் கைலாஷுக்கு விஷயம்
புரிந்துவிட்டது.

" நவீன் .... என்ன .....என்னை பெரிசா மிரட்டுற ?? இப்ப நீ யார் கூட வந்திருக்கே தம்பி
?? "

கைலாஷ் கிடுக்கிப்பிடி போட,,

" மாமா ! உங்களை நம்பி தான் நான் இந்த விஷயத்துல இறங்கியிருக்கேன். நீங்க தான் எங்க
காதலை சேர்த்துவைக்கணும்..இது அனன்யா....என் கூட ஆஃபீஸ்ல வேலை செய்யறா ! "

அனன்யாவை கூப்பிட்டு அறிமுகம் செய்துவிட்டு, ஆர்டர் செய்யும்படியும், தான் அஞ்சு
நிமிஷத்தில் வருவதாகவும் சொல்லி அனுப்பினான்.

" மாமா ! என் கதை இருக்கட்டும்.....நீங்க எதுக்கு வீட்டுல பொய் சொல்லி, இங்கே
வந்திருக்கீங்க.....?? முதல்ல அதுக்கு பதில் சொல்லுங்க....! "

" நவீன்....நான் சொல்லுவேன்....ஆனா நீ சிரிக்காம கேட்கணும் ...என்ன...? "

" முதல்ல விஷயத்தை சொல்லுங்க....."

" **அது வந்து......உங்க அக்கா , அதான் என் அருமைப் பொண்டாட்டி சங்கவி இருக்காளே,
அவளுக்கு இப்ப சமீபத்துல ஒரு 'ஸ்மார்ட் ஃபோன்' வாங்கிக் கொடுத்தேனோ,..... அத்தோட என்
நிம்மதியே போச்சு....."**

" ஆம்மா.....இப்பல்லாம் அக்கா தினம் என்ன சமையல்-னு ஸ்டேடஸ் போடுதுனு அம்மா கூட
சொல்லிட்டு இருந்தாங்க.......அதுக்கும், நீங்க இங்க இருக்கறதுக்கும் என்ன சம்பந்தம் ...?
புரியலியே மாமா ? "

" இதெல்லாம் உன் கிட்ட சொல்லவே எனக்கு கூச்சமா இருக்கு.....வேற வழி ? .......சொல்றேன்
" வெட்கத்தில் நெளிந்தபடியே கைலாஷ் ஆரம்பித்தான் :

**" போன மாசம் அவ பர்த்டே வந்ததில்ல.....அன்னிக்கு என்னோட டி. பி பார்த்தியா நவீன் ..?
"**

நவீனுக்கு அந்தப் படம் நினைவு வர, குபுக்கென்று சிரிப்பு பொங்கிவிட்டது. பிறகு வாயைப்
பொத்திக் கொண்டான்.

" நீயும் அதைப் பார்த்திருக்கேன்னு தெரியுது....சிரிச்சது போதும் !....அதைப் போட்டது
யாருன்னு நினைக்கிறே ? எல்லாம் உன் அக்கா தான் !

நவீன்.....நீயே சொல்லு ! நான் ஆஃபீஸ்ல பெரிய போஸ்ட்-ல இருக்கேன்; என் கீழே பத்து பேரு
வேலை பண்றாங்க; இவ பர்த்டே அன்னிக்கு என் வாட்ஸ்-அப் ஸ்டேடஸ்ல அதைப் போடணும்னு ஒரே
பிடிவாதம்....நாம என்ன மஹாத்மா காந்தியா, நேருஜியா.....எல்லாரும் நம்ம பிறந்தநாளைக்
கொண்டாடறதுக்கு ? எவ்வளோ சொல்லியும் புரியவே இல்லை.....கேட்டா அவ ஃப்ரெண்ட்ஸ் எல்லார்
பர்த்டேக்கும் அவங்க ஹஸ்பெண்ட் ஃபோன்ல போடுவாங்க.....அதே போல நானும் போட்டாகணும்னு ஒரே
அடம்....

சரின்னு வேற வழியில்லாம' நீயே போடுன்னு ' சொல்லி, ஃபோனைக் கொடுத்துட்டு, குளிக்கப்
போனேனா...**..அவ என்ன பண்ணியிருக்கா....ஸ்டேடஸ்-ல 'ப்ரைவேட்' செட்டிங்க்ல போடாம,
என்னோட டி.பி-ல எல்லார்க்கும் தெரியற மாதிரி போட்டிருக்கா....இதை தெரியாம செஞ்சாளா
?....இல்ல வேணும்னே செஞ்சாளானு எனக்கு இன்னி வரைக்கும் தெரியல...**

**..எப்பவோ நாங்க ஹனிமூன் போனப்போ எடுத்த நெருக்கமான ஃபோட்டோவைப் போட்டு, ' ஹாப்பி
பர்த்டே பேபி ' அப்படின்னு தலைப்பு வேற ! அன்னிக்கு ஆஃபீஸ்ல எல்லாரும் என்னை ஒரு மாதிரி
பார்த்து சிரிச்சுக்கிட்டே போனாங்க...**..இதுல எங்க சீனீயர் கேஷியர்.....அடுத்த மாசம்
ரிடையர் ஆகறவரு.....கண்ணு சரியா தெரியலையோ என்னவோ....என்னைக் கூப்பிட்டு, " உங்க
பொண்ணுக்கு பிறந்தநாளா ? ஆசீர்வாதம் " அப்படின்னு சொல்றாரு...."

நவீனுக்கு இப்போது நிஜமாகவே சிரிப்பை அடக்க முடியவில்லை.......

**" டேய்.....நீ சிரிக்கிறயா.....சிரி....! சிரி...! உன்னைப் பார்த்து இதே மாதிரி
நானும் சிரிக்க ஒரு நாள் வராமயா போகும் ? அப்ப வைச்சுக்கறேன்**..... இப்ப விஷயத்தைக்
கேளு.....இந்த பிப்ரவரி 14 வருதுன்னு போன வாரத்துல இருந்து எனக்கு உங்கக்கா ஒரே '
டார்ச்சர் "....

" என்ன மாமா இப்படி சொல்றீங்க ? அவனவன் எப்படா பிப்ரவரி 14 வரும்னு ஏங்கிக்கிட்டு
கிடக்கான் ....நீங்க என்னடான்னா....."

" **நானும் ஒரு காலத்துல இப்படி இருந்தவன் தான்......எப்படி இருந்த நான் இப்ப எப்படி
ஆயிட்டேன்...? நீயே பாரு......எல்லாம் உன் அக்காவால வந்தது....**

ஏதோ அவங்க ஃப்ரெண்ட்ஸ் குரூப்புல எல்லாரும் பிப்ரவரி 14 க்கு பிளான் பண்ணி, மெசேஜ்
போடறாங்களாம்....நாங்க அங்க போறோம்.....இந்த ஹோட்டல் போறோம் அப்படி, இப்படின்னு.....

இவ சும்மா இருக்க முடியாம, நாங்க ரெண்டு பேரும் ஒரே கலர்ல ட்ரெஸ் பண்ணனும், நானும்
அவளும் 'டான்ஸ்' ஆடி வீடியோ போடணும் அது, இதுன்னு ஏகப்பட்ட பிளான்...."

" மாமா.... அக்கா தான் ஆசைப்படுது இல்ல.....செய்ய வேண்டியது தானே ? அக்கா நல்லா
டான்ஸ் ஆடும், தெரியுமில்ல ?? "

" **அவ நல்லா தான்டா ஆடுவா.... ஆனா எனக்கு டான்ஸே வராதே !.....தினம் எனக்கு '
ஸ்டெப் ' சொல்லித்தரேன்னு என்னைப் போட்டு, கொடுமைப்படுத்தறாடா நவீன் ! இதுல நாளைக்கு எங்க
பாஸ் டெல்லிலேர்ந்து வர்றாரு.....எல்லா ஆஃபீஸ் வொர்க்கும் பக்காவா இருந்தா தான் எனக்கு இந்த
வருஷம் போனஸ், இல்லே கதை கந்தல் தான்....!**

**அதான் பார்த்தேன்........சொன்னா உங்கக்கா புரிஞ்சுக்கிற மாதிரி
தெரியலை.....வீட்டுக்கு ஆஃபீஸ் வேலையை எடுத்துட்டு போய் செய்ய முடியலை.....அதான்
மதுரைக்குப் போறேன்னு அவ கிட்ட பொய் சொல்லிட்டு, இங்கே ஆஃபீஸ் கெஸ்ட் ஹவுஸ்-ல வந்து
தங்கிட்டேன்** ! ரெண்டு நாளா ராத்திரி, பகலா கண்ணு முழிச்சு ஆஃபீஸ் வொர்க்கும் அல்மோஸ்ட்
முடிச்சுட்டேன்....நாளைக்கு இங்கேர்ந்தே ஆஃபீஸ் போயிட்டு, ஈவினிங் வீட்டுக்கு போயிடுவேன்.
அது வரைக்கும் இந்த ரகசியத்தை ' லீக் ' பண்ணிடாதடா நவீன் ! "

" ம்ம்ம்ம்........அக்கா கிட்ட பொய் சொல்றது கொஞ்சம் கஷ்டம் தான் ....இருந்தாலும் நான்
உங்களுக்காக இதை செய்யறேன்.....பதிலுக்கு...."

" தெரியும்.......உன் விஷயத்தை நானும் தெரிஞ்சதா காட்டிக்க மாட்டேன் . **இது
ஜெண்டில்மேன்ஸ் அக்ரிமென்ட்.....ஒக்கே ? "**

" ஓக்கே மாமா ! "

இருவரும் 'ஹைஃபை செய்தனர் !

ஃப்ரெண்ட்ஸ் ! நீங்களும் யாரும் இதைப் பத்தி சங்கவி கிட்ட போட்டுக்குடுத்துடாதீங்க.....ப்ளீஸ்
!!!
