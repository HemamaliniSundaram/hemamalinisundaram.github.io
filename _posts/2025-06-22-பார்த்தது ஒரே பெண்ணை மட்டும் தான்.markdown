---
layout: post
title:  "பார்த்தது ஒரே பெண்ணை மட்டும் தான்"
date:   2025-06-22 16:57:54 +0530
author: Hemamalini Sundaram
categories: articles
---

#  பார்த்தது ஒரே பெண்ணை மட்டும் தான் ! 

" என்ன அஸ்வின் இன்னிக்கு சீக்கிரம் வந்துட்டே ? தாத்தா ராமநாதன் கேட்கவும், அஸ்வின்
வெட்கத்தில் நெளிந்தான்.

" **அட, நீங்க வேற, இன்னிக்கு அஸ்வினும் அந்தப் பொண்ணு ப்ரீத்தியும் மீட்டிங் வைச்சிருக்காங்க
இல்ல, மறந்துட்டீங்களா ...?'**

பாட்டி பர்வதம் ஞாபகப்படுத்த, தாத்தா வாய் கொள்ளாமல் சிரித்தார்.

" அதானா, பய சீக்கிரம் வந்துட்டான்....! ம்ம்ம்......நல்லா ஜம்முனு ரெடியாகி பொண்ணை
இம்ப்ரஸ் பண்ணு, என்ன ..? சீக்கிரம் வீட்டுல கெட்டி மேளம் கொட்டணும்...! "

' என்ன தாத்தா...? எனக்கே கொஞ்சம் டென்ஷனா இருக்கு, ரிலாக்ஸ் பண்ணலாம்னு வீட்டுக்கு வந்தா,
நீங்க இப்படி ஓட்டறீங்க ? '

**" ஓட்டலேடா......நிஜமா தான் சொல்றேன்; இந்தக் காலத்துப் பசங்களும் சரி, பொண்ணுங்களும்
சரி, என்னமோ கத்தரிக்கா, வெண்டைக்கா பொறுக்கிற மாதிரி ஒவ்வொருத்தரும் பேசிப்
பார்க்கறேன், பழகிப் பார்க்கிறேன்னு இப்படியே நாலைஞ்சு வருஷம்
பண்ணிடறாங்க......அதுக்குள்ள இன்னும் கொஞ்சம் வயசும் ஏறிப் போயிடுது.....நீயாவது அப்படி
இல்லாம, சும்மா சாக்கு சொல்லாம, காலா காலத்துல கல்யாணம் பண்ணிக்கோ அஸ்வின் !** "

' என்ன தாத்தா இப்படி சொல்றீங்க ? நீங்க மட்டும் அந்தக் காலத்துல வீடு, வீடாப் போய் பஜ்ஜி,
சொஜ்ஜி எல்லாம் ஓசியில சாப்பிட்டு, பொண்ணு பார்த்தவங்க தானே ? சும்மா எங்களை மட்டும்
சொல்றீங்க...."

" **அந்த கதையெல்லாம் எங்கிட்ட வேகாதுப்பா, பேராண்டி !.....நான் நேர்ல போய் பார்த்த ஒரே
பொண்ணு, உங்க பாட்டி மட்டும் தான் ! நீ வேணும்னா அவளையே கேட்டுப் பாரு..! "**

" நிஜமாவா தாத்தா ? பாட்டி, இவர் சொல்றது உண்மையா , சொல்லுங்க ? " என அஸ்வின்
பாட்டியை சாட்சிக்கு அழைத்தான்.

பாட்டி பர்வதமும், ' **ஆமாம் அஸ்வின், அவர் சொல்றது உண்மை தான் ! என்னை ஃபோட்டோவில
பார்த்து பிடிச்சுப் போய், அப்புறம் தான் பொண்ணு பார்க்க வந்தார் ! அது வரைக்கும் உங்க
தாத்தா வேற எந்தப் பொண்னையுமே நேரில் போய் பார்த்ததே இல்லை ...! "**

அஸ்வின் தாத்தாவை மரியாதையோடு பார்த்தான்.

" **தாத்தா....! யூ ஆர் ரியலி கிரேட் தாத்தா ...! ஏன் இப்படி ?** "

" இது என்னடா அபத்தமான கேள்வி ? **என்னைப் பொறுத்தவரை, எந்தப் பொண்ணை நான் நேர்ல போய்
பார்க்கறேனோ, அந்தப் பொண்ணையே தான் கல்யாணம் செஞ்சுக்கணும்னு அந்தக் காலத்துலேயே ஒரு
தீர்மானம் வைச்சிருந்தேன்; சும்மா வீடு வீடா ஏறி, இறங்கி வேடிக்கை பார்க்க அவங்க என்ன
எக்ஸிபிஷனோ, சினிமாவோ காட்டறாங்க ? எனக்கும் ரெண்டு அக்கா, தங்கச்சி உண்டு; சும்மா போய்
பார்த்துட்டு வேணாம்னு சொன்னா, அந்தப் பொண்ணுங்க மனசு எவ்வுளோ வேதனைப்படும்னு எனக்கும்
தெரியும்., அதனால தான் இப்படி ஒரு முடிவெடுத்தேன்**.

உங்க பாட்டி ஃபோட்டோ வரதுக்கு முன்னே, நாலைஞ்சு பொண்ணுங்க ஃபோட்டோ வந்தது; எனக்கு அதுல
எல்லாம் ஒரு ஈடுபாடு வர்லை; **உங்க பாட்டியோட ஃபோட்டோவைப் பார்த்ததுமே ' இவ தான்
எனக்கு ஏத்தவ ' அப்படின்னு மனசுல தோணிப்போச்சு ! நேராப் போனேன்; பொண்ணு பார்த்தேன்;
உடனே சம்மதம் சொன்னேன் ! அப்புறம் என்ன ? ரெண்டே வாரத்துல எங்க கல்யாணம் தான்** !! "

பாட்டி வெட்கமும், கூச்சமுமாக தங்கள் கல்யாணக் கதையை கேட்டுக் கொண்டிருந்தார்.

" ம்ம்ம்....சூப்பர் தாத்தா......! அப்புறம் ? "

" அப்புறம் என்ன அப்புறம் ? எங்க வீட்டுல அதான் உங்க பெரிய தாத்தா கிட்ட எல்லாம் திட்டு
வாங்கினேன் ! '

" எதுக்கு ? '

" **எதுக்கா ? ஏண்டா மடப்பயலே ? பொண்ணு பிடிச்சிருந்தா இப்படியா உடனே தேங்கா உடைச்ச
மாதிரி அங்கேயே பேசறது ? வீட்டுக்கு வந்து எங்க கிட்ட சொன்னா, நாங்க முறையா பெரியவங்க
மூலமா பேசுவோமுன்னு திட்டிக்கிட்டே சொன்னாங்க ! "**

**" என்ன இருந்தாலும் எங்க பாட்டியோட அழகு உங்களை அப்படியே மயக்கிடுச்சுல்லே ...** !
"

" பார்றா.....இவ்வுளோ நேரம் தாத்தாவுக்கு சப்போர்ட் பண்ணிட்டு, இப்ப நைஸா பாட்டி
கட்சிக்கு மாறினதை....! "

" அஸ்வின் ! விட்டா உங்க தாத்தா இன்னிக்கு முழுக்க பேசிட்டே இருப்பாரு.....எங்க கதை
இருக்கட்டும், ! ...நீ நல்லபடியா கிளம்பிப் போய் அந்தப் பொண்ணைப் பாரு ! நல்ல சேதியா
வரணும்னு நாங்களும் வேண்டிக்கறோம் ! " என்றார் பாட்டி .

\"அஸ்வின்\... எங்க அப்பாவோட கல்யாணக் கதை எப்படி ? நானும் அதே பாலிசியோட உங்கம்மாவை
மட்டுமே தான் பார்த்தேன்; அவளையே தான் கல்யாணம் பண்ணிக்கிட்டேன்; நீ என்ன பண்ணப்போறே ?
எதுன்னாலும் நல்லா யோசிச்சு பார்த்து அப்புறம் பொண்ணு பார்க்கறது நல்லது\... தட்ஸ் மை
ஒபினீயன்\.... முடிவு உன்னோடது. \' என்று சொல்லியபடி எழுந்தார் அஸ்வின் அப்பா கணேஷ்..
\*\*\*\*\*\*\*\*\*\*\*\*\*

என்ன ஃப்ரெண்ட்ஸ், சீக்கிரம் நல்ல சேதி வருவதற்கு நாமும் அஸ்வினுக்கு வாழ்த்து சொல்லலாமா ?
மறக்காம உங்க கருத்துக்களை அனுப்புங்க.....நன்றி !
