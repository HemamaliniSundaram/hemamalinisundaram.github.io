---
layout: post
title:  "பெண்மையின் நிறம் சிவப்பு"
date:   2025-06-22 16:57:54 +0530
author: Hemamalini Sundaram
categories: articles
---

#  பெண்மையின் நிறம் சிவப்பு ! 

" மம்மி.....அர்ஜுன் என் மேல் ஸ்ப்ரே பண்றான் ! " என மகள் அவந்தி ஓடி வர, வர்ஷிணி
இருவருக்கும் இடையில் சமாதானம் செய்தாள்.

" கீழே போய் விளையாடலாம், ஓ.கே " என, மகன் அர்ஜுனிடமிருந்து வண்ண நீர் அடங்கிய ஹோலி
ஸ்ப்ரேயரை வாங்கிக் கொண்டு, அவர்கள் அனைவருமாக ஹோலி விளையாட அவர்கள் அபார்ட்மென்ட்டில்
ஒதுக்கப்பட்டிருந்த இடத்துக்குச் சென்றார்கள்.

குழந்தைகள் தங்கள் ஃப்ரெண்ட்ஸ் உடன் விளையாட, வர்ஷிணியின் நினைவுகள் தன் கல்லூரிக் காலத்தை
நோக்கிப் பயணித்தன.

**ஒவ்வொரு வருடமும், ஹோலியின் போது அவளுக்குத் தன் தோழி அஜிதாவின் நினைவு கட்டாயம்
வரும் ! கூடவே அஜிதாவின் தைரியமும்....!**

\*\*\*\*\*\*\*\*\*\*\*\*\*\*\*\*\*\*\*\*

அப்போது அவர்கள் முதுகலை படித்துக் கொண்டிருந்தார்கள். ஒன்பது மாணவிகள், பதினைந்து
மாணவர்கள் என சிறிய அளவிலான முதுகலை வகுப்பு. வர்ஷிணி மிகவும் கலகலப்பாக பேசும்
சுபாவம் உடையவள்; வகுப்பின் 'வாயாடி' என்று கூடச் சொல்லலாம் !

அஜிதா மிகவும் அமைதி விரும்பி; அனாவசியமாக யாரோடும் பேச மாட்டாள்; தான் உண்டு, தன்
படிப்பு உண்டு என இருப்பாள்; பிறர் ஏதாவது சந்தேகம் கேட்டால், மறுக்காமல் உதவும் குணமும்
உண்டு. **இருந்தாலும், அவள் அமைதியைக் கண்டு, வர்ஷிணியும் அவள் தோழிகளும் அஜிதாவுக்கு
'மௌனச் சாமியார்' என பட்டப்பெயர் வைத்து, தங்களுக்குள் கிண்டல் செய்து மகிழ்ந்தார்கள்.**

அன்று வகுப்பில் இருந்த மாணவர்கள் எல்லாரும் ஏதோ திரைப்படம் பார்ப்பதற்காக வகுப்பைக்
'கட்'டடித்து ஒன்றாகப் போய்விட்டார்கள். மாணவிகள் மட்டுமே இருந்து, 'லேப் வொர்க்' முடித்து
விட்டு, கிளம்பத் தயாராக இருந்தனர்.

**அப்போது திடீரென ஒரே சப்தம்; கூட்டமாக, பத்து, பதினைந்து மாணவர்கள் அங்கு
வந்துவிட்டனர். அன்று ஹோலியாம் !**

முகத்திலும், ஆடைகளிலும் கலர் கலர் சாயங்களோடு கையில் வண்ணப் பொடிகளோடு வந்த அவர்களைப்
பார்க்கும் போதே, வர்ஷிணிக்கு என்னமோ செய்தது. அன்று பார்த்து தங்கள் வகுப்பு பாய்ஸ்
இல்லாமல், தாங்கள் தனியாக மாட்டிக் கொண்டது வேறு பயமாக இருந்தது.

வந்த அந்தக் கும்பல் ' ஹேப்பி ஹோலி !' என கத்திவிட்டுப் போவார்கள் என்று தான் வர்ஷிணியும்,
அவள் தோழிகளும் எதிர்பார்த்தார்கள். **ஆனால், நடந்தது என்னவோ வேறு ! அவர்கள் கூட்டம்
விடாப்பிடியாக இவர்கள் முகங்களில் சாயப் பொடிகளைப் பூசிவிட்டே செல்வது எனத் தீர்மானமாக
இருந்தனர்.**

**அவர்கள் தோழி அமுதாவைக் குறி வைத்து, அவள் முகம அருகில் ஒருவன் கலர்ப்பொடியை கொண்டு
போக, அவள் பயத்தில் கண்ணில் நீர் நிறைய, பின்னுக்கு நகர்ந்து கொண்டே போக, வாயாடியான
வர்ஷிணிக்குக் கூட அன்று அந்தக் கூட்டத்தைப் பார்த்து வாயடைத்து விட்டது.** அவர்களைத்
தடுத்து நிறுத்தவோ, ஏதேனும் பேசவோ கூட முடியாமல் செய்வதறியாமல் தவித்தாள். அந்த
மாணவர் கூட்டத்தின் உற்சாகமும், ஆக்ரோஷமும், கலாட்டாவும் பார்த்து அனைவருமே பயந்து போய்
நடுங்கிக் கொண்டிருந்தனர்.

அப்போது தான், சற்று தாமதமாக வெளியே வந்த அஜிதா எல்லாரையும் பார்த்தாள். **கூட்டமாக
நின்று கொண்டு, தன் தோழிகளை 'கேரோ' செய்து கொண்டிருந்த மாணவர்களையும், கண்னீர் தளும்பி
நிற்கும் அமுதாவையும் பார்த்ததும், கோபத்தில் அவள் முகம் இரத்தமென சிவந்து போனது.**

திடீரென ஓங்கி ஒலித்த அவள் குரலில் வந்த மாணவர்கள் மட்டுமல்ல, நாங்கள் எல்லாருமே கூட
திரும்பிப் பார்த்தோம் !

" **ஆர் யூ நாட் அஷேம்டு டு பிஹேவ் லைக் திஸ் ( Are you not ashamed to behave
like this ? ) மனசுல என்ன நினைச்சுக்கிட்டு இருக்கீங்க.....லீவ் ஹர் அலோன் ...! "** என
பத்து நிமிடங்களுக்கு தமிழிலும், ஆங்கிலத்திலுமாக அஜிதா அவர்களை வெளுத்து வாங்க,
அந்தக் கூட்டம் மெதுவாக தன்னிலைக்கு வந்தது. அளவு மீறிய உற்சாகத்தில், நிலை மறந்து
அவர்கள் செய்ய இருந்த தவறை அஜிதா போட்ட போடு ஒரு நிதானத்துக்குக் கொண்டு வந்தது.

தூக்கத்திலிருந்து விழிப்பது போல் ஒருவரை ஒருவர் தயக்கத்துடன் பார்த்துக் கொண்டனர்.
**தங்கள் தவறை உணர்ந்து, " ஸாரி , மன்னிச்சிருங்க..' என்று தாங்கள் நடந்த விதத்துக்கு
மன்னிப்பும் கேட்டுவிட்டுப் போனார்கள்..!**

நாங்கள் எல்லாரும் உணர்ச்சி பொங்க அஜிதாவுக்கு நன்றி சொன்னோம். அவள் பாட்டுக்கு தன் இயல்பில்
'சரி' எனத் தலையசைத்து விட்டுப் போய்விட்டாள்.

மறுநாள் எங்கள் வகுப்பு மாணவர்களிடம் ' அஜிதாவால் தான் நாங்கள் முதல் நாள் அந்தக்
கூட்டத்தில் இருந்து தப்பித்தோம் ' என்று சொன்ன போது அதை அவர்களால் நம்பவே முடியவில்லை !

**அமைதியும், மென்மையுமாய் இருப்பவர்கள் எல்லாம் கோழைகள் என்று நான் போட்டு வைத்திருந்த
கணக்கு அன்று தப்பானது; ' பேச வேண்டிய நேரத்தில் பெண்மை பொங்கி எழும் என்பதையும் புரிய
வைத்தது ! மென்மையான அஜிதாவின் பெண்மைக்குள் இருந்து வெளிப்பட்ட உக்கிரம் எனக்கு
காளிதேவியின் சிவப்பை நினைவுபடுத்தியது !**

நினைவலைகளில் இருந்து மீண்ட வர்ஷிணி, தன் மொபைலில் அஜிதாவுக்கு ஹோலி வாழ்த்துத்
தெரிவித்து, மெசேஜ் அனுப்பினாள் !
