---
layout: post
title:  "ஆயிற்று…இன்றோடு மரகதத்தின் இறுதிக்"
date:   2025-06-22 17:14:51 +0530
author: Hemamalini Sundaram
categories: stories
---

**ஆயிற்று....இன்றோடு மரகதத்தின் இறுதிக் காரியங்கள் முடிந்து பதினாறு நாட்கள்
ஆகிவிட்டது. காரியத்துக்காக வந்திருந்த பிள்ளையும், பெண்ணும் அவரவர் ஊருக்கு கிளம்பி
விட்டார்கள். அவரையும் தங்களோடு வரும்படி இருவருமே அழைத்தார்கள்; ஆனால், அவருக்கு
பழகிய இடத்தை விட்டுப் போக மனசில்லை. ' இப்போது வரவில்லை, பிறகு பார்க்கிறேன் ' என
மறுத்துவிட்டார். மெள்ள மனதை தயார் செய்து கொண்டு பக்கத்தில் இருந்த பார்க்குக்கு சென்றார்.
அங்கிருந்தவர்களை வேடிக்கை பார்த்ததில் மனம் சற்று ஆறுதல் அடைந்தது. வீட்டுக்கு கிளம்பும்
போது அருகில் வந்தது ஒரு நாய்க்குட்டி. வாசலில் இருந்த கடையில் ஒரு பிஸ்கெட்டை வாங்கிப்
போட்டு விட்டு, வீட்டுக்குத் திரும்பினார். மறுநாள் காலை, அவர் வீட்டுக் கதவை திறந்ததும்,
அதே நாய்க்குட்டி வாலை ஆட்டிக்கொண்டு அவருக்காக அங்கே காத்திருந்தது ! என்னைப் போல்
உனக்கும் தனிமையா ? வா, நாம் இனி சேர்ந்து இருக்கலாம் ' என அதை உள்ளே தூக்கிச்
சென்றார்.**
