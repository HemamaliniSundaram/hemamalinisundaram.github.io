---
layout: post
title:  "புதுயுகத்திற்கும் பொருந்தும் புறநானூறு  பாகம் 4"
date:   2025-06-22 16:57:54 +0530
author: Hemamalini Sundaram
categories: articles
---

#  \" புதுயுகத்திற்கும் பொருந்தும் புறநானூறு - பாகம் 4 ! 

[[பாகம்
3]{.underline}](https://tamil.momspresso.com/parenting/aa71bb9e323d44a5b589be0617593389/article/putuyukttirrkum-poruntum-purrnaannnuurru-ktttturait-tottr-paakm-3-z8nrjl7x3zp8?utm_source=PCA_Whatsapp_Share&utm_medium=Share_Android)

\'அப்பா, உங்கள் கல்லூரியில் பட்டிமன்றம் இன்றைக்குத் தானே?\"

மைதிலி கேட்டாள்.

\"**ஆமாம், மைதிலி. நீயும் வாயேன், இன்று சான்ட்ரா கூட ஒரு அணியில் பேசப்
போகிறாள்.\"**

**\"கண்டிப்பாக வருகிறேன், அப்பா!\"**

தமிழாசிரியர் பணி புரியும் கல்லூரியில் அன்று மாலை பட்டிமன்றம் நடந்தது. பொதுமக்களும்
கலந்து கொள்ளும் வகையில் விளையாட்டு அரங்கில் மேடை போட்டு ஏற்பாடுகள் செய்யப்பட்டு
இருந்தன.

மூன்று அணிகள் விவாதத்தில் கலந்து கொண்டன.

**\"புறநானூறு காட்டும் சிறந்த பொதுநலக் கொள்கை\" - இது தான் தலைப்பு.**

சான்ட்ராவும், கயல்விழியும் ஒரு அணி, பாஸ்கர், சக்தி ஒரு அணி, முருகன், மீனா ஒரு அணி
என மூன்று அணிகள் பேசத் தயாராக இருந்தன.

**தமிழாசிரியர், இலக்கிய ஆர்வலர் சாலமன் பாப்பையா, கல்லூரித் தமிழ்த்துறைத் தலைமை
பேராசிரியர் என மூன்று நடுவர்கள் தயாராக இருந்தனர்.**

முதலில் பாஸ்கர் அணியினர் பேச வந்தனர்.

**\"யாதும் ஊரே; யாவரும் கேளிர்;**

**தீதும் நன்றும் பிறர்தர வாரா;**

**நோதலும் தணிதலும் அவற்றோ ரன்ன;**

**சாதலும் புதுவது அன்றே; வாழ்தல்**

**இனிதுஎன மகிழ்ந்தன்றும் இலமே; முனிவின்,**

**இன்னா தென்றலும் இலமே மின்னொடு**

**வானம் தண்துளி தலைஇ, ஆனாது**

**கல்பொருது இரங்கும் மல்லற் பேர்யாற்று**

**நீர்வழிப் படூஉம் புணைபோல், ஆருயிர்**

**முறைவழிப் படூஉம் என்பது திறவோர்**

**காட்சியின் தெளிந்தனம் ஆகலின் மாட்சியின்**

**பெரியோரை வியத்தலும் இலமே;**

**சிறியோரை இகழ்தல் அதனினும் இலமே\". (புறம் - 192)**

**எல்லா ஊரும் நமது ஊரே; எல்லாரும் நமக்கு உறவினர். நன்மையும், தீமையும் பிறரால் வருவன
அல்ல. வருத்தலும், மகிழ்வும் தாமே வருவன - பிறர் தருவன அல்ல. மின்னல் முழங்க இடி
இடித்து பெய்யும் மழை நீர் அருவியாய்ப் பாய்ந்து பெருகி ஓடும். அதில் மிதந்து செல்லும்
தெப்பம் நீரின் வழியே செல்வது போல், உயிர்க் குலம் அது விதித்த வழிச் செல்லும் என்ற
உண்மையை அறிவிற் சிறந்த பெரியோர் கூறி உணர்த்தி உள்ளனர். ஆகையால் பெருமைக்குரிய
பெரியோரைக் கண்டு நாங்கள் அதிசயப்படுவதும் இல்லை; அதற்காகச் சிறியவர்களைப் பழிப்பதும்
செய்வதில்லை.**

**திணை: பொதுவியல்**

**துறை : பொருண்மொழிக் காஞ்சி**

**பாடியவர்: கனியன் பூங்குன்றனார்.**

அடுத்த அணியில் முருகன் பேசினான்:

**"உண்டால் அம்ம இவ்வுலகம் இந்திரர்**

**அமிழ்தம் இயைவ தாயினும், இனிதுஎனத்**

**தமியர் உண்டலும் இலரே; முனிவிலர்;**

**துஞ்சலும் இலர்; பிறர் அஞ்சுவது அஞ்சிப்**

**புகழ்எனின் உயிருங் கொடுக்குவர்; பழியெனின்**

**உலகுடன் பெறினும் கொள்ளலர்; அயர்விலர்;**

**அன்ன மாட்சி அனைய ராகித்**

**தமக்கென முயலா நோன்தாள்**

**பிறர்க்கென முயலுநர் உண்மை யானே. " (புறம் - 182)**

**தேவர்களின் தலைவன் இந்திரனுக்குமே கிடைக்கக் கூடிய, சாகா வரம் தரக் கூடிய
அமிழ்தமாகவே இருந்தாலும், அதைத் தானே உண்டு பயன் அடையலாம் என்ற மனம் இல்லாதவர்கள்,
பிறரிடம் கோபப்படாதவர்கள், பிறர் பயம் கொள்வது கண்டு, தாமும் வீணே பயப்படாதவர்கள், புகழ்
பெற உயிரையும் கொடுப்பவர்கள், அதே சமயம் பழி வரும் செயல் - அதாவது இழிவைத் தரக்
கூடிய செயல் என்றால் இந்த உலகையே விலையாய்க் கொடுத்தாலும் கூட அந்த செயலைச் செய்யாத
உயர் பண்பினர் - இப்படிப்பட்ட சிறந்த குணநலன்கள் கொண்ட, தனக்கு என்ற சுயநலம் இல்லாமல்
பிறருடைய நலம் கருதி செயல்படும் தன்மை உள்ளவர்கள் இன்னும் இருப்பதால் தான் இந்த உலகம்
கோடிக்கணக்கான ஆண்டுகளாகியும் இன்னும் அழியாமல் நிலை பெற்று இருக்கிறது.**

இந்த அருமையான கருத்தைக் கூறியது கடலுள் மாய்ந்த பாண்டியன் பெருவழுதி என்ற பாண்டிய
மன்னன்.

**திணை: பொதுவியல்**

**துறை: பொருண்மொழிக் காஞ்சி.**

இறுதியில் சான்ட்ரா பேச வந்தாள்:

" **பல்சான் றீரே! பல்சான் றீரே!**

**கயல்முள் அன்ன நரைமுதிர் திரைகவுள்**

**பயனில் மூப்பின் பல்சான் றீரே!**

**கணிச்சிக் கூர்ம்படைக் கடுந்திறல் ஒருவன்**

**பிணிக்கும் காலை இரங்குவிர் மாதோ!**

**நல்லது செய்தல் ஆற்றீர் ஆயினும்,**

**அல்லது செய்தல் ஓம்புமின்; அதுதான்**

**எல்லாரும் உவப்பது; அன்றியும்**

**நல்லாற்றுப் படூஉம் நெறியுமார் அதுவே (புறம் - 195)**

**பலவான குணங்கள் அமையப் பெற்றவர்களே! மீன் முள் போன்ற நரை முடி அமைந்தவர்களே! எமன்
வந்து அழைக்கும் போது நாம் இந்த உலகில் என்ன செய்தோம் என்று எண்ணி இரங்குவீர்கள்; எனவே தான்
சொல்கிறேன்! நல்லது செய்ய முடியா விட்டாலும் பிறருக்கு தீமை செய்யாது இருக்கப்
பாருங்கள். அது தான் எல்லாரும் விரும்புகின்ற இனிய தன்மை. அதுவே நம்மை நல்வழிக்கு
அழைத்துச் செல்லும் உயர்ந்த உன்னதமான வழியும் ஆகும்.**

**திணை: பாடாண் திணை.**

**துறை: பொருண்மொழிக் காஞ்சி.**

**பாடியவர் : நரிவெரூஉத் தலையார்.**

இதற்கு முன்னால் பேசிய என் நண்பர்கள் கூறிய பாடல்கள் கொஞ்சம் உயரிய தன்மை பொருந்திய
பெரியோர்களால் மட்டுமே பின்பற்றக் கூடியது. ஆனால், இந்தப் பாடல் காட்டும் வழி மிக மிக
எளிமையானது. **மிகவும் சராசரியான, பெரும்பான்மை மக்கள் எந்த கஷ்டமும் இன்றி பின்பற்றக்
கூடிய கொள்கை இது.**

**பிறருக்கு உங்களால் நன்மை செய்ய முடியவில்லையா, பரவாயில்லை, உங்களிடம் அதற்குண்டான
வசதி, செல்வம் இல்லாமல் இருக்கலாம், அதனால் தவறில்லை. ஆனால், ஒருக்காலும் அவர்களுக்கு
தீமை செய்யாமல் இருங்கள். அதை விட நல்ல நெறி எதுவுமே இல்லை. இது தான் பொதுநலம்
காட்டும் மிகச் சிறந்த பாடல்.**

பைபிளில் ஒரு வாசகம் வரும்: \"பிறர் உனக்கு என்ன செய்ய வேண்டும் என்று விரும்புவாயோ,
அதை நீ பிறருக்கு செய்வாய்\" என்று.

பிறர் நமக்கு தீமை செய்ய வேண்டும் என்று நாம் விரும்புவதில்லை. அதே கொள்கையை நாமும்
பின்பற்றி, பிறருக்கு எந்தத் தொல்லையும் கொடுக்காமல், ஒரு இனிய வாழ்க்கை வாழ்ந்தால், அது
மிக பயனுள்ள ஒரு வாழ்க்கையாக அமையும். அந்த வாழ்க்கை நமக்கு மனநிறைவையும், நம்மைச்
சுற்றி இருப்பவர்களுக்கு அமைதியையும், மகிழ்ச்சியையும் தரும் என்பதில் சந்தேகமே இல்லை.

மிக யதார்த்தமான, நாம் எளிதில் பின்பற்றக் கூடிய பொதுநலம் இதுவே என்பது எங்கள் அணியின்
வாதம்.

சான்ட்ரா பேசி முடித்ததும் கைதட்டல்கள் எழுந்தன.

**முடிவில் சான்ட்ரா அணி வென்றதாக அறிவிக்கப்பட்டது.**

**தொடரைப் படித்து வரும் அனைத்து தோழிகளுக்கும் என் மனம் நிறைந்த நன்றிகள் !**

**\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\
\
**[[பாகம்
5]{.underline}](https://tamil.momspresso.com/parenting/aa71bb9e323d44a5b589be0617593389/article/putuyukttirrkum-poruntum-purrnaannnuurru-nirraivup-pkuti-6znzkb5ky6kn?utm_source=AD_Whatsapp_Share&utm_medium=Share_Android)**Disclaimer:**
The opinions expressed in this post are the personal views of the
author. They do not necessarily reflect the views of Momspresso.com. Any
omissions or errors are the author\'s and Momspresso does not assume any
liability or responsibility for them.
