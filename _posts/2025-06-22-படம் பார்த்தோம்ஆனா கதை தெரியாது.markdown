---
layout: post
title:  "படம் பார்த்தோம்ஆனா கதை தெரியாது"
date:   2025-06-22 16:57:54 +0530
author: Hemamalini Sundaram
categories: articles
---

#  படம் பார்த்தோம்\.....ஆனா, கதை தெரியாது !! 

**தோழிகளோடு தனியே, வெளியே**

**போகும் போது.......**

**மனசுக்குள் பூப்பூக்கும் !**

**அனைத்துமே அழகாய்த் தோன்றும் !**

**சொர்க்கம் கொஞ்ச நேரம்**

**பூமிக்கு வந்து நம்மை**

**சொந்தம் கொண்டாடி விட்டுப் போகும் !**

**தேவதைகளுக்குக் கூட**

**இன்னும் ரெண்டு சிறகுகள் முளைக்கும் !**

யாருங்க இந்தத் தலைப்பு கொடுத்தாங்க, ? **முதல்ல அவங்களுக்கு ஒரு பெரிய " ஹைஃபை " !
ஏன்னா, நிஜமாவே நான் என் ஃப்ரெண்ட்ஸோட ஹாப்பியா கழிச்ச பழைய நினைவுகளை எல்லாம் அசைபோட
வைச்சு, என்னை மகிழ்ச்சியில ஆழ்த்திட்டீங்க ..ரொம்ப நன்றி சிஸ் !**

நான் முதல்ல தோழிகளோட போன சினிமா " த லாஸ்ட் எம்பரர் 'னு ஒரு இங்கீலீஷ் படம்; நானும் என்
பள்ளித்தோழிகள் ரெண்டு பேரும் சேர்ந்து போனோம். சென்னையிலேயே வளர்ந்ததாலே என்னமோ எங்களை
தனியா அனுப்ப பெரிசா மறுப்பு எல்லாம் இல்ல;' பத்திரமா பார்த்து போயிட்டு வாங்க 'னு
வீட்டுல அனுப்பிட்டாங்க; இருந்தாலும் முதல் முதல்ல தனியா போனதால ஒரு டென்ஷன் இருந்தது
என்னமோ உண்மை தான் ! படம் பார்த்துட்டு, எல்லாம் நேரத்தோட அவங்கவங்க வீட்டுக்குப் போயிட்டோம்.
அடுத்த நாள் ஸ்கூல்ல தான் படம் பத்தின டிஸ்கஷன் !

**அடுத்தது காலேஜ் படிக்கும் போது ஃப்ரெண்ட்ஸோட சேர்ந்து படம் போனது தான் ரொம்ப றொம்ப
மகிழ்ச்சியான, மறக்க முடியாத அனுபவம் !**

காலேஜ்ல கடைசி வருஷம் ஃப்ரென்ட்ஸ் எல்லாருமா சேர்ந்து படம் பார்க்க பிளான் போட்டோம்; எங்க
ஃப்ரெண்ட் இந்துவோட அண்ணன் டிக்கெட் வாங்கி வைச்சிட்டாரு; இந்து வீட்டுக்குப் போயிட்டு, அங்கே
சாப்பிட்டு, அப்புறம் படம் பார்க்கிறதாக திட்டம் !.

**நாங்க மொத்தம் பதினஞ்சு பேரு !** எல்லாருமா இந்து வீட்டுக்குப் போக, அவங்க அம்மா
எங்களுக்காக அருமையா சமைச்சு வைச்சு, சாப்பாடு போட்டாங்க; அப்புறம் அங்கேர்ந்து நேரா
தியேட்டர் ! என்ன படம், தெரியுமா ? ' **தேவர் மகன் ! " ஒரு ' ரோ' முழுக்க எங்க
கூட்டம் மட்டும் தான் !! அதுவே செம ஜாலியா இருந்தது ! அது பயங்கர சீரியஸ் படமாம் !
அதைப் பத்தி எங்களுக்கு என்ன ?**

**நாங்க ஃப்ரெண்ட்ஸ் கூட சேர்ந்து எஞ்சாய் பண்ண போனதால, படத்தைப் பத்தி கொஞ்சம் கூட
கண்டுக்கலை; எங்களுக்குள்ள பேசிட்டு, கமென்ட் அடிச்சுக்கிட்டு, ஒருத்தரை ஒருத்தர் கிண்டல்
பண்ணிட்டுனு நாங்க பாட்டுக்கு தனி உலகத்துல இருந்தோம். அடுத்தது ' இண்டர்வெல்'
விட்டாங்களா ?**

**படம் பார்க்கப் போறதோட முக்கியமான நோக்கத்துல இதுவும் ஓண்ணு இல்லையா ?** அதனால
எல்லாரும் ஆளாளுக்கு குரூப்பா பிரிஞ்சு ஒரு குரூப் கோன்ஐஸ், ஒரு குரூப் பாப்கார்ன், ஒரு
குரூப் பஃப்ஸ் -- இப்படி அன்னிக்கு அந்த தியேட்டர்ல இருந்த எல்லா ஸ்நாக்ஸையும் வாங்கிட்டு
வந்துட்டோம். அப்புறமா என்ன, **எல்லாத்தையும் ' பாஸ் ' பண்ணி, ஆளாளுக்கு கொஞ்சம் கொஞ்சம்
ஷேர் பண்ணி, சாப்பிட்டு, ஒரே குஷி தான் !**

**எங்க அரட்டையிலயும், அட்டகாசத்துலயும் நேரம் போனதே தெரியலை ! திடீர்னு பார்த்தா, சோக
மியூசிக் போட்டுட்டாங்க; தியேட்டர்லே எல்லாரும் உணர்ச்சிமயமா படம் பார்த்துட்டிருக்காங்க ;
சில பெண்களோட விசும்பல் சத்தம் வேற ! என்னடான்னு சுத்தி முத்தி பார்த்தா, கிளைமாக்ஸ்
வந்துடுச்சு ! படம் முடிஞ்சிருச்சு !!**

**அந்த சீரியசான படத்தை அன்னிக்கு அவ்வுளோ சிரிச்சுக்கிட்டே பார்த்தது நாங்க மட்டுமா தான்
இருப்போம் !**

**( வீட்டுக்குப் போனப்புறம் படத்தோட கதை என்னன்னு கேட்டப்போ சொல்லத் தெரியாம முழிச்சது
தனிக்கதை ! அன்னிக்கு படத்தை நாங்க எங்க பார்த்தோம் ??** அப்புறம் **ஒரு நாள் டி,வியில
போட்டப்ப தான், படத்தை ஒழுங்கா பார்த்தேன் ! )**

இப்ப வரை, எப்ப ' தேவர் மகன்' படம் பார்த்தாலும், நாங்க ப்ரெண்ட்ஸ் எல்லாருமா போய்
தியேட்டர்ல பண்ணின அட்டகாசம் தான் ஞாபகம் வரும் ! ஹ்ம்.......அது ஒரு கனாக் காலம் !!

நன்றி தோழிகளே !
