---
layout: post
title:  "தவறுகள் தவறுகளே"
date:   2025-06-22 16:57:54 +0530
author: Hemamalini Sundaram
categories: articles
---

#  \" தவறுகள் தவறுகளே ! \" 

நான் எழுதுகிறேன் \_

1.  "தவறுகள் தப்பில்லை என நீங்கள் ஒப்புக் கொள்கிறீர்களா....? "

**இல்லை. இந்தக் கருத்தில் எனக்கு உடன்பாடு இல்லை. தவறுகள் தவறுகளே தான் !**

என்னுடைய இந்தக் கருத்து உங்களில் பலருக்கும் ஒத்துக் கொள்ள முடியாமல் இருக்கலாம்; ஆனால்,
தவறுகள் தப்பில்லை என்று என்னால் ஒத்துக் கொள்ள முடியாது. அதற்கான காரணங்களை தான் நான்
இந்த பதிவில் கூறப் போகிறேன்.

**ஓருவர் தவறு செய்கிறார் என்றால், அது எந்த விதமான தவறாக இருந்தாலும் கண்டிப்பாக அவர்
மனசாட்சிக்குத் தெரியாமல் இருக்காது, இல்லையா தோழிகளே ? நம் வீடுகளில் வளர்க்கும் பூனை,
நாய் போன்ற ஐந்தறிவு கொண்ட செல்லப் பிராணிகளுக்கு கூட அவை செய்வது தவறு எனத் தெரியும்
போது, ஆறறவு உள்ள ஒரு ஆணுக்கோ, பெண்ணுக்கோ அது தெரியாமலா இருக்கும் ? கண்டிப்பாகத்
தெரியும் !**

அப்படி கண்டிப்பாகத் தெரிந்தும், அதை ஏன் செய்கிறார்கள் என்று பார்த்தால், அதற்கு இரண்டு
காரணங்கள் சொல்லலாம்; ஒன்று, அவர்கள் செய்கையால் அடுத்தவருக்கு ஏற்படப் போகும் துன்பம் பற்றி
அவர்களுக்கு அக்கறையில்லை.......அதாவது நிஜமாகவே அவர்களுக்கு சக மனிதர்களின் மனம்,
உணர்ச்சிகள் பற்றி ஒரு சிறிது கூட கவலையில்லை !

அப்படியே, ஒரு வேளை அந்தத் தவறால் பாதிக்கப்பட்டவர், நேரடியாகவே கேட்டாலும் கூட, "
ஏதோ தெரியாம நடந்துடுச்சு......உலகத்துல யார் தான் தப்பு பண்ணலே ? விட்டுடு ..." என
ரொம்ப சுலபமாக அதைத் தாண்டிப் போய்விடுவார்கள். காயப்படுத்தியவருக்கு அது ரொம்ப சுலபம்;
ஆனால் காயப்பட்ட மனதுக்கு மட்டும் தான் அந்த வலியும், வேதனையும் புரியும் !

' தவறு செய்தால் பரவாயில்லை; ஒரு 'ஸாரி' சொல்லி சரி பண்ணிரலாம் ! " என்ற இந்த
மாதிரி மனப்பான்மை இருப்பதால் தான், பெரும்பான்மை மக்கள் தப்பு பண்ண கொஞ்சம் கூட
யோசிப்பதில்லை; அவர்கள் தவற்றால் ஏற்படும் விளைவுகளைப் பற்றி அவர்களுக்கு அக்கறையோ, குற்ற
உணர்ச்சியோ கொஞ்சம் கூட இருப்பதில்லை.

**எல்லாத் தவறுகளுமே சரி செய்யக் கூடியவை அல்ல ! நிலையற்ற இந்த மனித வாழ்விள் ஒரு
சில தவறுகள் மட்டுமே சரி செய்யக் கூடியதாக இருக்கும்; சில தவறுகளை சரி செய்யவே
முடியாதபடி காலம் கடந்து போனதையும் நான் பார்த்திருக்கிறேன்.**

எனக்குத் தெரிந்த ஒரு உறவினர் குடும்பத்துப் பெண் அவள். சிறு வயதிலிருந்தே அடம்,
பிடிவாதம், வீம்பு என அப்படியே வளர்ந்தாள். எப்போதும் அடுத்தவர் மனம் நோகும்படி
பேசுவதும், வயதில் பெரியவர்கள் என்ற மரியாதை இல்லாமல் எல்லாரையும் எடுத்தெறிந்து
பேசுவதும் அவள் வாடிக்கை. யாராவது அவள் பேசியதை தப்பு என்று சொன்னால், உடனே
கடமைக்காக ' சாரி' கேட்டுவிடுவாள்; அடுத்த முறையும் அவள் பேச்சு அப்படியே தான்
இருக்கும் ! அவள் பெற்றோரும், மகளைக் கண்டிக்காமல் ' அதனால் என்ன ? தப்பு பண்ணினாக் கூட
அவ தான் ' சாரி ' கேட்டுடறாளே ! " என மகளை மெச்சிக் கொண்டனர்.

தெரிந்தவர்கள், உறவினர்கள் எல்லாரும் அந்தக் குடும்பத்துக்கு நல்லது சொல்லி, அலுத்துப்
போயினர்; ஒரு கட்டத்துக்குப் பின் அவள் சொல்லும் ' சாரி' வெற்று வார்த்தை தான் என்பதும்
எல்லாருக்கும் புரிந்து போனது !

அவள் திருமணமாகிச் சென்ற வீட்டில் இதனால் ஏற்பட்ட பிரச்சனைகளை சொல்லி மாளாது !
கண்ணியமான அந்தக் கூட்டுக் குடும்பத்தில் இந்த மருமகளால் எல்லாருக்கும் மன வருத்தம் !
செய்வது, பேசுவது எல்லாம் தப்புத் தப்பாக செய்து விட்டு, அவள் தவறுகளை யாராவது
எடுத்துக் காட்டினால் எல்லாரிடமும் ' சாரி' சொல்லிவிட்டுத் தன் அறைக்கு சென்றுவிடுவாள் !

ஒரு கட்டத்துக்கு மேல் அவள் மாமன், மாமி இவர்களை தனிக்குடித்தனம் வைத்து விட்டார்கள் ;
அந்தக் கோபத்தில் பேரப்பிள்ளைகளை அவர்கள் பார்க்கக் கூட அவள் அனுமதிக்கவில்லை ! மருமகளின்
இந்த நடவடிக்கையால் அவர்கள் அடைந்த மனவேதனை வார்த்தைகளில் சொல்லி விளக்க முடியாதது !
அந்த வருத்தத்திலேயே அந்தப் பெரியவரின் காலம் முடிந்துவிட்டது ....அவர் மனைவி தற்போது
ஒரு முதியோர் இல்லத்தில் .... !

இத்தனைக்கும் காரணமான அவளைப் பொறுத்தவரை, ' நான் செய்தது சரிதான்; அப்படியே தப்பா
இருந்தாக் கூட, என்ன ? நான் தான் அப்பப்ப மன்னிப்புக் கேட்டுட்டேனே ?! " என்பது தான் !

இந்த மாதிரித் தவறுகள் கண்டிப்பாகத் தப்பு தானே ....? நீங்கள் என்ன நினைக்கிறீர்கள்,
தோழிகளே ?
