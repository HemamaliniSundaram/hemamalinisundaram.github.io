---
layout: post
title:  "குரு……தெய்வம்"
date:   2025-06-22 16:57:54 +0530
author: Hemamalini Sundaram
categories: articles
---

#  குரு........தெய்வம் ! 

என்னமோ தெரியவில்லை, மனம் நிலைகொள்ளாமல் தவித்தது. ஏதோ கெட்ட செய்தி வரப் போகிறது என
உள்ளுணர்வு சொல்லியது. வழக்கம் போல் அலுவலகம் முடிந்து வீடு வந்து சேர்ந்தேன். காஃபியோடு
இன்றைய தினசரியோடு அமர்ந்து கொண்டேன். காலையில் ஆஃபீஸ் செல்லும் அவசரத்தில், நுனிப்புல்
மேயத்தான் நேரம் இருக்கும். செய்திகளைப் புரட்டிக் கொண்டே வந்தவன், ' ஆபிச்சுவரி '
பகுதியில் இருந்த செய்தியைப் பார்த்ததும், திடுக்கிட்டேன் !

**" கே.ஆர் சாரா...? '**

விவரங்கள் சரியாக இருந்தன; ஓய்வு பெற்ற ஆசிரியர்; சைதாப்பேட்டை ஆண்கள் மேல்நிலைப் பள்ளி;
ஆமாம்....**என்னுடைய கே.ஆர் சாரே தான் !**

**துக்கம் என் தொண்டையை அடைத்தது; உடைந்து போனேன்....! அறிவு உண்மையை ஒப்புக்கொள்ள
முயற்சிக்க, மனம் முரண்டு பண்ணியது.**

" என்ன, அப்படியே உட்கார்ந்துட்டீங்க...? '

கேட்ட மனைவி பாக்யாவிடம் பேப்பரை நீட்டினேன்; புரிந்து கொண்டு அமைதியானாள். ஒன்றுமே
பேச முடியாத மௌனம் என்னை பயமுறுத்தியது. கண்கள் பொங்கி நீர் வழியத் தயாராக இருந்தது;
மெள்ள கண்களை மூடிக் கொள்ள, நீர் கன்னங்களில் உருண்டோடியது.

" **நான் ஆறாம் வகுப்பில் சேர்ந்த நாள், நேற்று நடந்தது போல் நினைவில் வந்தது. அப்பாவின்
பின்னே ஒளிந்தபடி சென்ற நான், அங்கே முதலில் பார்த்தது கே..ஆர் சாரை தான் ! பார்த்துமே
அவரிடம் ஒரு ஈர்ப்பு வந்து விட்டது !** அவரே எனக்கு வகுப்பு ஆசிரியராக வந்ததில்
எனக்கு ரொம்ப மகிழ்ச்சி ! நன்றாகப் படிக்கும் என் போன்ற மாணவர்களை தட்டிக் கொடுத்து
உற்சாகப்படுத்துவார் !

6, 7, 8 -- மூன்று வகுப்புகளுக்கும் அவர் தான் எங்கள் 'கிளாஸ் மாஸ்டர்' ! **எப்போதும்
சிரித்த முகம், பாடம் நடத்தும் திறமை -- அவரைப் போல் யாரும் வரமுடியாது. எங்கள்
முகத்தைப் பார்த்து எங்களுக்கு பாடம் புரிந்ததா , இல்லையா என கண்டுபிடித்து விடுவார்.
மற்ற ஆசிரியர்கள் மாணவர்களை டிஃபன் வாங்க, சிகரெட் வாங்க - என்றெல்லாம் அனுப்புவார்கள்;
ஆனால், கே.ஆர் சாருக்கு அதெல்லாம் சுத்தமாகப் பிடிக்காது . மாணவர்களுக்கு படிப்பை விட
ஒழுக்கம், கட்டுப்பாடு மிக அவசியம் என்பது அவர் கருத்து.** அதனால் மூன்று வருடங்கள்
எங்கள் வகுப்பே சிறந்த வகுப்புக்கான பரிசைத் தொடர்ந்து வாங்கியது !

ஒன்பதாம் வகுப்புக்கு வேறு ஆசிரியர் வந்த போது, ரொம்ப கஷ்டமாக இருந்தது. **கே. ஆர்
சாரை விட்டுப் பிரிய எங்கள் யாருக்கும் மனசே இல்லை !**

நான் ஒன்பதாம் வகுப்பு படிக்கும் போது, இரண்டாம் தவணை ஃபீஸ் கட்டும் நாள் நெருங்கிவிட்டது.
அப்போது தான் என் அப்பா வேலை பார்த்த கம்பெனியில் ஸ்ட்ரைக் ! இரண்டு மாதங்களாக அப்பா
வேலைக்கே போகாத நிலையில், அவரிடம் ஃபீஸ் கேட்கக் கூட எனக்கு என்னமோ போல் இருந்தது.
வீட்டில் சொல்லவேயில்லை; ஆனால், வகுப்பில் பாடங்களில் மனம் பதியவில்லை;

**பீஸ் கட்ட நாளை தான் கடைசி நாள் !** மதிய உணவு இடைவேளையின் போது, எட்டாம் வகுப்பு
மாணவன் என்னைத் தேடி வந்தான். ' சாயந்தரம் கே.ஆர் சார் வந்து பார்க்கச் சொன்னார் ! '
என்றான். ஏதாவது போட்டிக்காக பேர் கொடுக்க அழைத்திருப்பார் என்று நினைத்துக் கொண்டு மாலை
சென்றேன்.

**என்னைப் பார்த்ததும் ஸ்டாஃப் ரூமில் இருந்து அவரே வெளியில் வந்தார். ஃபீஸ் கட்டணத்தை என்
கையில் கொடுத்தார்; நான் திகைத்தேன்; அப்புறம் மறுத்தேன்.**

" அப்பா கம்பெனில ஸ்டிரைக் தானே, எனக்குத் தெரியும்; இப்ப இதை வாங்கிட்டு நாளைக்கு ஃபீஸ்
கட்டிடு ! அப்பா கிட்ட நான் சொன்னேன்னு சொல்லு, திட்ட மாட்டாரு ! "

**விடாப்பிடியாக என் சட்டைப்பையில் பணத்தை வைத்து, பிறகே என்னை அனுப்பினார். அப்போதைய
அந்தப் பணம், இப்போது என் சம்பளத்தில் ஒரு துளி ! ஆனால் அன்றைய நிலையில் அவர் செய்த
உதவி.....! அதற்கு மதிப்பு போட யாராலும் முடியாது !!**

ஓரு மாசம் கழித்து ஸ்டிரைக் முடிந்தது. சம்பளம் வந்ததும், அப்பாவும் நானும் பணத்தைத்
திருப்பிக் கொடுக்க கே.ஆர் சார் வீட்டுக்குப் போனோம். **கே.ஆர் சார் பணத்தை வாங்க
முடியாது என பிடிவாதமாக மறுத்துவிட்டார்.**

**' அவன் எனக்கு செய்யக் கூடிய உதவி, நல்ல மனுஷனா உருவாகிறது தான் ! எனக்கு அது
போதும் !** '

\*\*\*\*\*\*\*\*\*\*\*\*\*\*\*\*\*\*\*

அவர் வார்த்தைகள் இன்னும் என் காதில் ஒலிப்பது போல் இருக்கிறது. அப்போதைய பிள்ளைப்
பருவத்தில் அவர் நல்ல மனசைப் புரிந்து கொள்ள முடிந்தது. **அந்த மனதின் பெருந்தன்மை நான்
வளர்ந்து பெரியவனான பிறகே புரிந்தது. பத்து காசு கொடுக்கக் கூட பத்து பேரை அழைத்து,
அவர்கள் மத்தியில் கொடுத்து, பாராட்டு பெறும் உலகில், சக ஆசிரியர்களுக்கும் தெரியாமல்,
பிற மாணவர்களுக்கு மத்தியில் என் நிலையை வெளிப்படுத்தாமல் எவ்வுளவு கண்ணியமாக
உதவியிருக்கிறார் என்பதை உணர்ந்து உணர்ந்து நெகிழ்ந்தேன்.**

காலங்கள் ஓடின....வருடா வருடம் ஆசிரியர் தினத்துக்கு மறக்காமல் அவருக்கு வாழ்த்து
அனுப்புவேன்....திடீரென விழிப்புத் தட்ட, நிகழ்காலம் மனதை கனக்கச் செய்தது !.

அடுத்த வாரம் ஒரு நாள் விடுமுறை எடுத்துக் கொண்டு சார் வீட்டுக்குப் போனேன் அவர்
படத்துக்கு மாலையிட்டு, ஊதுபத்தி புகைந்து கொண்டிருந்தது. **அவரும் அந்த ஊதுபத்தி போல்
கல்வி மணம் பரப்பி கரைந்து விட்டதை நினைக்கையில் நெஞ்சு வலித்தது !**

அங்கே இரண்டு சிறுவர்களும் ஒரு கன்னியாஸ்திரீயும் சாருக்கு அஞ்சலி செலுத்த
வந்திருந்தார்கள். விசாரித்ததில் சார் ரிடையர் ஆன பிறகு, அந்த அனாதை இல்லத்துச்
சிறுவர்களுக்கு இலவசமாக தினமும் பாடம் சொல்லிக் கொடுத்து வந்தது தெரிந்தது. **கே.ஆர்
சாரின் மாணவன் என்ற முறையில் அவர்களின் புதிய ஆசிரியருக்கான சம்பளத்தை நான் ஏற்றுக்
கொண்டேன். அவர்கள் முகங்களில் தெரிந்த மகிழ்ச்சியும், நிம்மதியும் எனக்குக் கொடுத்த
மனநிறைவை வார்த்தைகளில் சொல்லமுடியாது ! கே.ஆர் சாருக்கும் இதில் சந்தோஷம் என்பதுபோல்
ஒரு ரோஜாப்பூ அவர் படத்திலிருந்து விழுந்தது !!**

\*\*\*\*\*\*\*\*\*\*\*\*\*\*\*\*\*\*\*\*

**கே.ஆர் சாரைப் போல் நல்ல மனம் கொண்ட, புகழ் வெளிச்சத்துக்கு வராத அத்தனை
நல்லாசிரியர்களுக்கும் இந்தப் பதிவு சமர்ப்பணம் !!**

மாம்ஸ்ப்ரெஸ்ஸோவுக்கும், பதிவைப் படித்த தோழிகள் அனைவருக்கும் என் மனம் நிறைந்த நன்றிகள் !
