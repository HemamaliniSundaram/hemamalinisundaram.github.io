---
layout: post
title:  "குறுவலைப் பதிவுகள்  வீடு நோக்கிய தேடல்கள்  ஆட்டோக்காரரால் அமைந்த வீடு"
date:   2025-06-22 16:57:54 +0530
author: Hemamalini Sundaram
categories: articles
---

#  குறுவலைப் பதிவுகள் - \"வீடு நோக்கிய தேடல்கள் \" ஆட்டோக்காரரால் அமைந்த வீடு ! 

அபர்ணா மிகுந்த கவலையிலும், குழப்பத்திலும் இருந்தாள். என்ன செய்வதென்றே தெரியாமல்
தவிக்கும் இந்தக் கொடுமையான நிலை அவள் கணவனை இழந்த கடந்த நாலு மாதங்களாக
பழகிவிட்டிருந்தாலும்,, இந்த ' வீடு தேடும் முயற்சி " அவளை மனதளவில் ரொம்பச் சோர்வடையச்
செய்தது..

அருகில் தூங்கிக் கொண்டிருந்த மகளைப் பார்த்ததும், அவள் மனம் சற்று தைரியம் கொண்டது.
எப்படியோ அனன்யாவுக்கு அவளுக்கு பிடித்த கல்லூரியில் இடம் கிடைத்து விட்டது....அந்த
வகையில் கடவுள் கருணை காட்டியிருக்கிறார்.....!

அடுத்த வாரம் முதல் வகுப்புகள் ஆரம்பம்.....அதற்குள் வீடு பார்த்து, முடிவு செய்தாக
வேண்டிய கட்டாயம் !

வெளியூர் வந்து 2 ,3 நாட்களில் வீடு தேடுவதென்பது எப்படி நடக்கும் ? கடந்த இரண்டு
நாட்களாக சாப்பிடக் கூட நேரமில்லாமல், டீ, சமூசா என வயிற்றை நிரப்பிக் கொண்டு,
இருவரும் அலைந்து திரிந்தார்கள்.

**வீடு பிடித்திருந்தால் வாடகை கட்டி வரவில்லை; வாடகை ஒத்து வந்தால், கல்லூரிக்கு வெகு
தொலைவில் இருந்தது. இன்னும் சில வீடுகளிலோ காற்று, வெளிச்சம் மருந்துக்கு கூட இல்லை;
புரோக்கர் சொன்ன இடம், வலைத்தளத்தில் போட்டிருந்த விளம்பரம் -- என அவர்கள் அலையாத
இடமி**ல்லை !

**சில இடங்களில் புரோக்கர் / வீட்டு உரிமையாளர் கெடு வைத்தனர் -- ' உங்களுக்கு வீடு
பிடிச்சதுன்னா, இப்பவே டோக்கன் அட்வான்ஸ் கொடுக்கணும்; ! " என்று !**

தெருத்தெருவாக நாயாக அலைந்ததில், ஒரு வீடு அமைவது போலிருந்தது.....எல்லாம் பேசி
முடித்து, பணம் கொடுக்கும் முன், ' எதற்கும் சொல்லி விடலாம் ' என கணவருக்கு செய்ய
வேண்டிய காரியங்கள் பற்றி அபர்ணா சொன்னாள். **வீட்டுக்காரம்மாள் கண்டிஷனாக சொல்லிவிட்டார்;
" அதெல்லாம் எங்க வீட்டுல செய்யக் கூடாது .....நீங்க வெளியில எங்காவது குளக்கரையோ,
ஆத்தங்கரையோ போய் செய்துக்குங்க ! " என்று .!**

**' நாம என்ன இலவசமாகவா இவங்க வீட்டுல தங்கப் போறோம் ? இப்படி சொல்றாங்களே ! " என
மனசுக்குள் அழுதாலும்,** எதற்கும் மறுநாள் வந்து அட்வான்ஸ் கொடுப்பதாக ' டைம்' கேட்டுக்
கொண்டு வந்துவிட்டார்கள்.

மறுநாள் இரவு வண்டியில் அவர்கள் ஊருக்கு கிளம்பியே ஆகவேண்டும் .

அடுத்தநாள்...காலை ! மறைந்த தன் கணவரையே வேண்டிக்கொண்டு, வீட்டுக்கு அட்வான்ஸ் கொடுக்க
இருவரும் கிளம்பினர்.

அதே ஏரியா ஆட்டோக்காரரை வெயிட்டிங் போடச் சொல்லிவிட்டு, அவர்கள் இறங்கும் போது, அவர்
அபர்ணாவிடம் விசாரித்தார்;

" இந்த ஏரியாவுல தான் வீடு பாக்கறீங்களாம்மா ? "

"ஆமாம் "

**" இந்தப் பக்கம் வாடகை ஜாஸ்திமா; இதே காலேஜுக்கு அந்தால பார்த்தீங்கன்னா, கம்மியா
இருக்கும். இருங்க....எனக்கு தெரிஞ்சவரு இருக்காரு. அவர் கையில ஃபோன் பண்ணி கேக்கறேன்
.**" பேசி விட்டு வந்தார்.

" வீடு இருக்குதாம்மா ! எதுக்கும் அதைப் பாருங்க.......பிடிக்கலைன்னா...,,இங்கயே
இட்டாந்து விட்டுடறேன் ! ."

எத்தனையோ வீடுகள் பார்த்தாச்சு; இதையும் தான் பார்ப்போமே என போனவர்களுக்கு மிகுந்த
சந்தோஷம் ! **நிஜமாகவே, அவர்கள் பட்ஜெட்டில், கல்லூரிக்கு அருகாமையில் வீடு எல்லா
வசதிகளோடும் இருந்தது. தன் கணவரின் ஆன்மாவே அந்த ஆட்டோக்காரர் மூலமாக வந்து
வழிகாட்டியதாக எண்ணி, அபர்ணா மெய்சிலிர்த்தாள் !**
