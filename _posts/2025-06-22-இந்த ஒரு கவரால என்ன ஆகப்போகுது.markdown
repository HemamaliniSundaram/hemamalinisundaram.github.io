---
layout: post
title:  "இந்த ஒரு கவரால என்ன ஆகப்போகுது ?"
date:   2025-06-22 15:38:39 +0530
author: Hemamalini Sundaram
---

#  "இந்த ஒரு கவரால என்ன ஆகப்போகுது ?\" 

**"இந்த ஒரு கவரால என்ன ஆகப்போகுது ? ஆனாலும் நீங்க ரொம்ப ஓவராத் தான் பண்றீங்க..."**
சவிதா அலுத்துக் கொண்டாள்.

"ஆமாம்; நான் அப்படித்தான் பண்ணுவேன் ! நீ இப்ப இந்த கவரை கடையிலே போய் கொடுத்துட்டு
வரியா...? இல்லை நான் போகட்டுமா ? " என்று விடாப்பிடியாக வாதிட்டான் அவள் கணவன்
சரவணன்.

விஷயம் இது தான் ..... எப்பவும் வரும் 'டிபார்ட்மெண்டல் ஸ்டோர்ஸ்''ல் மளிகை, காய்கறி வாங்க
சவிதா, சரவணன் இருவருமாக வந்திருந்தார்கள். மளிகைப் பொருட்கள் வீட்டுக்கு 'ஹோம்
டெலிவரி' ஆகிவிடும்; காய்கறிகள் வாங்கும் போது, மற்ற காய்கறிகளை தான் கொண்டு
வந்திருந்த கட்டைப்பையில் சவிதா வாங்கிக் கொண்டாள்; கவுண்டரில் இருந்த கடைப்பையன்
தக்காளியை மட்டும் தனியாக ஒரு சிறிய நெகிழிப்பையில் போட்டு, கொடுத்து விட்டான்.

கடையில் இருந்து வெளியே வந்து சவிதாவிடமிருந்து பையை வாங்கிய சரவணனுக்கு அந்த
நெகிழிப்பையை பார்த்ததும் பயங்கர கோபம் வந்து விட்டது. ரோடு என்றும் பாராமல், அங்கேயே
அவர்கள் வாக்குவாதம் ஆரம்பித்துவிட்டது.

"இங்க பாருங்க ! என் மேல தப்பு இல்லை....நான் நீங்க சொல்ற மாதிரி வீட்டுலேர்ந்து பை
எடுத்துட்டு தான் வந்திருக்கேன்....ஏதோ அந்த கடைப்பையன் தான்.....தக்காளி நசுங்கிடும்
அப்படின்னு அதை மட்டும் தனியா போட்டுக் கொடுத்திருக்கான். இதுக்குப் போய் இப்படி
ஆர்ப்பாட்டம் பண்றீங்களே.....! உங்களுக்கே நல்லா இருக்கா ? நம்மைப் பார்க்கிறவங்க ஏதோ பெரிய
தகராறுனு நினைக்கப் போறாங்க......விடுங்களேன் ! ஒரே ஒரு கவர் தானே ! " என சவிதா
சொல்லவும், சரவணனுக்கு மறுபடியும் கோபம் பொத்துக்கொண்டது.

**"இதான்.....இதே தான் நீங்க எல்லாரும் பண்ற தப்பு ! இது ஒண்ணு தான்னு நீ சொல்லி
சப்பைக்கட்டு கட்டுவே....இதே மாதிரி இது ஒண்ணு தான்னு இன்னும் ஒருத்தர்
சொல்லுவாங்க..... அதே மாதிரி இன்னும் ஒருத்தர்.....இப்படி எல்லாரும் சொல்லி, சொல்லித்
தான் இந்த பூமியையே நாம எல்லாரும் சேர்ந்து குப்பைத்தொட்டியா ஆக்கிக்கிட்டிருக்கோம் ! "**

" இதுக்கு ஏங்க இவ்ளோ டென்ஷன் ஆகறீங்க ?" சவிதாவுக்கு நிஜமாகவே புரியவில்லை.

" சவி ! உனக்கு புரியற மாதிரியே சொல்றேன் கேளு. இப்ப நீ ஒரு நெகிழிப்பையை
குப்பையில போடறேன்னு வைச்சிக்க......இதே மாதிரி நம்ம தெருவுல எல்லாரும் ஆளுக்கொரு
பை போட்டாங்கன்னா.....?"

" ம்ம்..... நம்ம தெருவில....மொத்தம் 40, 42 வீடுங்க இருக்கும்.....அப்ப 42 பை....."

" இப்ப இதே மாதிரி நம்ம ஏரியா முழுசுக்கும் யோசி......"

" அது.....வந்து......." என யோசித்த போது தான் சவிதாவுக்கு சரவணன் சொல்ல வந்த
விஷயத்தின் தீவிரம் புரியத்தொடங்கியது.

**" அடுத்து நம்ம வார்டு......நம்ம மாவட்டம்......நம்ம மாநிலம்......அப்படின்னு
யோசி......அதுல எவ்வுளோ நெகிழிப்பைகள் சேர்ந்திருக்கும் அப்படின்னு யோசி.....அது
எல்லாமே உன்னை மாதிரி ' இந்த ஒரு கவரால என்ன ஆயிடப் போகுது ?' அப்படின்னு
நினைச்சவங்க போட்டது தான் ...இப்ப நாம பண்ணுற தப்பு என்னன்னு புரியுதா ?'**

**இப்படி குப்பையை போட்டுப் போட்டு தான் இந்த பூமி மொத்தமும் இப்போ பாழாப்
போயிட்டிருக்கு.** இனியாவது நாம செஞ்ச தவறை உணர்ந்து, திருந்தி **இந்த பூமியைக்
காப்பாத்தலைன்னா, நம்ம பிள்ளைங்களுக்கு வாழறதுக்கு எதிர்காலத்துல இடமே இருக்காது ! "**

சரவணனின் பேச்சில் இருந்த நியாயம் புரிய, " சரி ....இந்தாங்க.....நான் தக்காளியை
மேலாக இதே பையிலே போட்டுக்கறேன். நீங்க இந்த கவரை கடையிலேயே திருப்பி கொடுத்துடுங்க
! " என்றாள் சவிதா.

கடைக்கு சென்று " நாங்க இதெல்லாம் பயன்படுத்தறது இல்லப்பா ! " என்று சொல்லி
நெகிழிப்பையை திருப்பிக் கொடுத்த சரவணனை கடைப்பையன் வியப்பாகப் பார்த்தான்.

**சரவணனைப் போன்று கொள்கைப் பிடிப்போடு இந்த பூமியைக் காப்பாற்ற தினந்தோறும் எத்தனையோ
பேர் போராடுகிறார்கள். அந்த வீரர்கள் அனைவருக்கும் இந்தப் பதிவு சமர்ப்பணம் !**
