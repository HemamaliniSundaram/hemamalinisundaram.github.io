---
layout: post
title:  "அன்பின் வழியது பாகம் 6"
date:   2025-06-22 16:57:53 +0530
author: Hemamalini Sundaram
categories: articles
---

#  அன்பின் வழியது பாகம் 6 ! 

[[பாகம்
5]{.underline}](https://tamil.momspresso.com/parenting/aa71bb9e323d44a5b589be0617593389/article/annnpinnn-vllliytu-paakm-5-bqqnb0gelqp5?utm_source=PCA_Whatsapp_Share&utm_medium=Share_Android)**மல்லியைப்
பார்த்த பரவசத்தில் சகுந்தலாவுக்கு ' மல்லி.....மல்லி ! ' என்பதைத் தவிர வேறு பேச்சே
வரவில்லை .......அந்த அளவு, ...உணர்ச்சிப் பெருக்கில் ஆழ்ந்திருந்தார் !**

மல்லியின் நிலையும் அதே தான் ! சற்றும் எதிர்பார்க்காத இடத்தில் தன் தாயைப் பார்த்தது
அவளுக்கும் ஆனந்த அதிர்ச்சியே ! அதே சமயம் முன் பார்த்த அம்மாவுக்கும், இப்போதுள்ள
அம்மாவுக்கும் உள்ள வித்தியாசம் அவள் கண்களை உறுத்தியது.

மிகவும் கம்பீரமாக நல்ல ஆரோக்கியத்துடன் இருந்த அம்மா இப்போது உடல் இளைத்து, வயது
முதிர்ந்து இருப்பதைக் காண அவளுக்கு மனம் வலித்தது.

**அவளையும் மீறி கண்களில் கண்ணீர் பெருக, மல்லி அம்மாவின் அருகே போகலாமா என்று
தவித்தாள். ' இன்னும் அம்மா தன் மீது கோபமாக இருக்காங்களா ? ' என்று அவள் தயங்கிய போது,
சகுந்தலாவே ' வா மல்லி " என கையை விரிக்க, மல்லி ஓடிப் போய் தன் தாயின் தோள்களில்
தஞ்சமடைந்தாள்.**

**!சகுந்தலாவும் மகளை கட்டி அணைத்து தழுவி, அவளை உச்சி மோந்தார்" மல்லி ! எனக்கு இது
போதும்டா.......எங்கே உன்னைப் பார்க்காமலே என் காலம் முடிஞ்சுடுமோன்னு தினம்
வேதனைப்படுவேன்.. நல்ல வேளையா, என் பிரார்த்தனை அந்த கடவுளுக்கு கேட்டுடுச்சு போல !
நான் இருக்கிற இடத்துக்கே உன்னை அனுப்பி வைச்சுட்டான்; முருகா.....! உனக்கு கோடி கோடி
நன்றிப்பா ! " என்று தன் குலதெய்வத்தை நினைத்து, மனம் உருகி வணங்கினார்.**

' நீ எப்படி இருக்கே மல்லி ? உன் புருஷன் நல்லா பார்த்துக்கிறாரா ? இவ ...உன் குழந்தையா
? '

என்று ஜெனியைக் காட்டி கேட்டார் சகுந்தலா .

" அவரும் வந்திருக்கார் மா; என்னை நல்லாப் பார்த்துக்கிறார்; நான் நல்லா இருக்கேன் ;
என்ன......., உன்னை வந்து பார்க்க முடியாத ஒரே குறை தான் மனசைக் குடையும் ; அதுவும்
அண்ணன் அன்னைக்கு பேசின பேச்சுக்கு அப்புறம் என்னால அந்த வீட்டு வாசலை மிதிக்க முடியலைமா
..."

" விடு மல்லி; பழசை மறந்துடு ! நீ ஆசைப்பட்டே ; எனக்கு அப்ப அது சரின்னு படலே ;
எல்லாரும் என்னென்னமோ பேசிட்டோம் ; இப்ப எதுக்கு அதெல்லாம் ? ' கண்ணு .......ஜெனி
.....தானே பேரு..?

...இங்க பாட்டி கிட்ட வா ...! " என்று ஜெனியை அருகில் அழைத்து அணைத்துக் கொண்டார்;
அவளை முத்தமிட்டு மகிழ்ந்தார்.

சற்று நிதானித்த மல்லி, அறையை ஒரு முறை சுற்றிப் பார்த்தாள். பிறகு,

" **என்னம்மா ... இங்கே அண்ணன், அக்கா யாரையும் காணும் ? உன்னைத் தனியா இங்கே விட்டுட்டு
எங்கே போயிருக்காங்க ? நீ யார் கூட இங்கே தங்கி இருக்கே ? எதுக்காக மா இங்கே வந்தே ?
அக்காவைக் கூட சமாளிச்சிருவேன்; அண்ணன் ரொம்பவே ரகளை பண்ணும் . ,,எதுக்காக வந்தே மா ?
'**

**என்று கேட்டாள்.**

சகுந்தலா அம்மா தன் பேத்தியைக் கொஞ்சுவதில் மும்முரமாக இருந்தார். ஜென்னிக்கோ முதலில்
அம்மா, பாட்டி இருவரும் அழுததில் கொஞ்சம் பயந்துவிட்டாலும், இப்போது தெளிந்துவிட்டாள்.
அதுவும் பிஸ்கெட் கொடுத்த பாட்டியை அவளுக்கும் பிடித்துவிட்டதால், பாட்டி கூட ஏதோ
பேசிக் கொண்டிருந்தாள்.

மல்லி இரண்டாம் முறை அழைத்த பிறகே, சகுந்தலாவின் கவனம் அவள் பக்கம் திரும்பியது.

" என்ன மல்லி கேட்டே ....?'

" இங்க எதுக்கு வந்திருக்கே ? கூட யார் இருக்காங்க...., ட்ரீட்மென்ட் முடிஞ்சிருச்சான்னு
கேட்டேன் மா ....."

**மகளையும், பேத்தியையும் பார்த்த சந்தோஷத்தில் வெளிச்சம் பரவியிருந்த சகுந்தலாவின்
முகத்தில் சோக இருள் லேசாகத் தோன்றி மறைந்தது ....!**

( அடுத்த பதிவில் நிறையும் .....)\
\
[[பாகம்
7]{.underline}](https://tamil.momspresso.com/parenting/aa71bb9e323d44a5b589be0617593389/article/annnpinnn-vllliytu-paakm-7-nirraivup-pkuti-8j8uw5ittmnm?utm_source=AD_Whatsapp_Share&utm_medium=Share_Android)

**Disclaimer:** The opinions expressed in this post are the personal
views of the author. They do not necessarily reflect the views of
Momspresso.com. Any omissions or errors are the author\'s and Momspresso
does not assume any liability or responsibility for them.
