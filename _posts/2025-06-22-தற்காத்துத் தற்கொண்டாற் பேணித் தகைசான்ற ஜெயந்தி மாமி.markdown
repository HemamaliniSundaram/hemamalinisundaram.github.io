---
layout: post
title:  "தற்காத்துத் தற்கொண்டாற் பேணித் தகைசான்ற ஜெயந்தி மாமி"
date:   2025-06-22 16:57:54 +0530
author: Hemamalini Sundaram
categories: articles
---

#  தற்காத்துத் தற்கொண்டாற் பேணித் தகைசான்ற ஜெயந்தி மாமி ! ! 

நான் எழுதுகிறேன் - குறளின் குரல் !

**" தற்காத்துத் தற்கொண்டாற் பேணித் தகைசான்ற**

**சொற்காத்துச் சோர்வுஇலாள் பெண் "**

**தன்னைக் காத்துக்கொண்டு, தன் கணவனையும் காப்பாற்றி, தகுதியான புகழையும் அடைந்து
சோர்வு இல்லாமல் வாழ்பவளே சிறந்த பெண் என்பது இதன் பொருள்.**

**இந்தக் குறளுக்கு விளக்கமாக வாழ்ந்த ஜெயந்தி மாமியைப் பற்றிய பதிவு இது.**

மதுரையைச் சேர்ந்த ஜெயந்தி மாமியின் பிறந்த வீடு, புகுந்த வீடு - இரண்டு பக்க
உறவுகளுமே சமையல் வேலையில் சிறந்தவர்கள். அப்பாவுக்கு உதவியாகப் பரிமாற ஆறு
வயதிலேயே கரண்டி எடுத்தவர் தான் ஜெயந்தி மாமி. திருமணம் முடிந்து தன் கணவன்
வீட்டினருடன், அவர்கள் நடத்திய உணவுவிடுதியில் உதவியாக இருந்து வந்திருக்கிறார்கள்.

பல இடங்களில் நடப்பது போல, அவர்களுக்கும் நடந்தது. உழைப்பை உறிஞ்சி எடுத்துக்கொண்ட
உறவுக்கூட்டம், உழைப்புக்கான உரிமையைத் தர மறுத்துவிட்டது.
விளைவு...........**கையில் உழைப்பைத் தவிர வேறு எதுவுமே இல்லாமல், கணவன்,
குழந்தைகளோடு ஒரு நாள் ஜெயந்தி மாமி நடுத்தெருவில் நின்றார் !**

பெற்ற தாய் -- தந்தையும், உடன் பிறந்த உறவுகளுமே தன்னை வஞ்சித்து விட்ட வேதனையில்,
மாமியின் கணவர் மனம் உடைந்து விட்டார். **மாமி தான் அவரைத் தேற்றி, நம்பிக்கை கொடுத்து,
வாழ்க்கையின் அடுத்த கட்டத்தை நோக்கி அவர்கள் குடும்பத்தை நகர்த்தினார்.**

' திக்கற்றவர்க்கு தெய்வமே துணை ' என்பதைப் போல, இவர்கள் ஹோட்டலில் சாப்பிட்டு வந்த ஒரு
வாடிக்கையாளர் இவர்கள் மீது நம்பிக்கை வைத்தார். தனக்கு சொந்தமான இடத்தில் ஜெயந்தி மாமி
கடை தொடங்க அனுமதி கொடுத்தார். மிச்ச சொச்சமிருந்த மாமியின் நகைகள் எல்லாம் கடைக்கு
பொருள் வாங்கவும், தேவையான சாமான்களாகவும் உருமாறின.

மாமியின் கடின உழைப்பு பலன் தர ஆரம்பித்தது. **"உழைப்பின் வாரா உறுதிகள் உளவோ ? "**

**மாமியின் கைப்பக்குவம், அன்பான கவனிப்பு, தரமான சுவையான உணவுகள், நியாயமான விலை
-- இவை அனைத்தும் சேர்ந்து வாடிக்கையாளர்கள் தேன்கூட்டை மொய்க்கும் தேனீக்கள் போல் மாமியின்
கடைக்கு வரத் தொடங்கினர். வாடிக்கையாளர்கள் உட்கார்ந்து சாப்பிடக் கூட இடம் இல்லாத
'கையேந்தி பவன்' போன்ற அமைப்பு தான் அவர்கள் முதலில் கடை தொடங்கிய இடம். ஆனாலும் அந்த
\'மெஸ்\'க்கு கிடைத்த நல்ல பெயர் ' கேடரிங் ' வாய்ப்புகளையும் மாமிக்கு பெற்றுத் தந்தது.
காலப்போக்கில் வாடகைக்கு எடுத்த அதே இடத்தை வாங்கும் அளவுக்கு அவர்கள் பொருளாதாரம் ஒரு
நாள் உயர்ந்தது** !

**அவர்கள் வெற்றிக்குக் காரணமான ஆணிவேர் ஜெயந்தி மாமி தான் !** சொந்த உறவுகளால்
ஏமாற்றப்பட்டு, சின்னக் குழந்தைகளோடு நடுத்தெருவில் நிற்க நேரிட்ட நிலையிலும், அவர்
தன்னம்பிக்கையை கைவிடவில்லை; கணவருக்கு தைரியம் கூறி, சொந்தத் தொழிலை ஆரம்பித்து,
சாதித்து, வாழ்ந்து காட்டிய பெண்மணி !

**தன்னையும் காத்து, கணவரையும் காத்து, புகழ் அடைந்து இந்தக் குறளுக்கு உதாரணமாக
வாழ்ந்து காட்டிய ஜெயந்தி மாமியை நான் பேட்டி எடுத்தது தான் என் \'ஃப்ரீலான்ஸ்\'
பத்திரிகையாளர் பணியின் முதல்** அனுபவம் !\
இதை உங்களோடு பகிர்ந்து கொண்டது எனக்கு மிக்க மகிழ்ச்சி ! நன்றி தோழிகளே !!

**Disclaimer:** The opinions expressed in this post are the personal
views of the author. They do not necessarily reflect the views of
Momspresso.com. Any omissions or errors are the author\'s and Momspresso
does not assume any liability or responsibility for them.
